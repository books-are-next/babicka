<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="IX">
    <meta name="apple-mobile-web-app-capable" content="yes">
    <title>IX • Babička</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./babicka_016.html">
    <link rel="next" href="./babicka_018.html">
    <meta name="nb-order" content="10">
    <link rel="self" href="babicka_017.html">
    <meta name="nb-identifier" content="nemcova-babicka-1a1b263">
    <meta name="nb-role" content="chapter">
  </head>
  <body data-nb-words="3931" data-nb-chars="22330" class="nb-role-chapter nb-custom-style">
    <nav role="doc-toc">
      <ul>
        <li><a href="babicka_008.html">Dávno, dávno...</a></li>
      </ul>
      <ul>
        <li><a href="babicka_009.html">I</a></li>
      </ul>
      <ul>
        <li><a href="babicka_010.html">II</a></li>
      </ul>
      <ul>
        <li><a href="babicka_011.html">III</a></li>
      </ul>
      <ul>
        <li><a href="babicka_012.html">IV</a></li>
      </ul>
      <ul>
        <li><a href="babicka_013.html">V</a></li>
      </ul>
      <ul>
        <li><a href="babicka_014.html">VI</a></li>
      </ul>
      <ul>
        <li><a href="babicka_015.html">VII</a></li>
      </ul>
      <ul>
        <li><a href="babicka_016.html">VIII</a></li>
      </ul>
      <ul>
        <li><a href="babicka_017.html">IX</a></li>
      </ul>
      <ul>
        <li><a href="babicka_018.html">X</a></li>
      </ul>
      <ul>
        <li><a href="babicka_019.html">XI</a></li>
      </ul>
      <ul>
        <li><a href="babicka_020.html">XII</a></li>
      </ul>
      <ul>
        <li><a href="babicka_021.html">XIII</a></li>
      </ul>
      <ul>
        <li><a href="babicka_022.html">XIV</a></li>
      </ul>
      <ul>
        <li><a href="babicka_023.html">XV</a></li>
      </ul>
      <ul>
        <li><a href="babicka_024.html">XVI</a></li>
      </ul>
      <ul>
        <li><a href="babicka_025.html">XVII</a></li>
      </ul>
      <ul>
        <li><a href="babicka_026.html">XVIII</a></li>
      </ul>
      <ul>
        <li><a href="babicka_027.html">* * *</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./babicka_016.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="2"><span class="idea" data-nb-ref-number="1" id="idea1" data-nb-words="1" data-nb-chars="2">IX</span></h1>
        <p class="chunk" data-nb-ref-number="2" data-nb-words="48" data-nb-chars="280"><span class="idea" data-nb-ref-number="2" id="idea2" data-nb-words="48" data-nb-chars="280">V&nbsp;babiččině světnici jako v&nbsp;zahradě, kam se&nbsp;člověk obrátí, všude plno růží, rezedy, střemchy i&nbsp;jiného rozmanitého kvítí a&nbsp;mezi tím celé náruče dubových listů. Barunka a&nbsp;Mančinka vážou kytice a&nbsp;Cilka vije veliký věnec. Na&nbsp;lavici u&nbsp;kamen sedí Adélka s&nbsp;chlapci a&nbsp;odříkávají si&nbsp;přání.</span></p>
        <p class="chunk" data-nb-ref-number="3" data-nb-words="328" data-nb-chars="1899"><span class="idea" data-nb-ref-number="3" id="idea3" data-nb-words="328" data-nb-chars="1899">Je&nbsp;předvečer svatojánský, druhý den otcův svátek, slavný to&nbsp;rodině den. Ten den sezval pan Prokeš své nejmilejší přátele na&nbsp;hostinu, to&nbsp;byl už&nbsp;obyčej. Proto byl takový rámus po&nbsp;celém stavení; Vorša drhla a&nbsp;smejčila, aby nebylo ani prášku nikde, Bětka pařila drůbež, paní pekla koláče a&nbsp;babička přihlížela tu&nbsp;k&nbsp;těstu, tu&nbsp;k&nbsp;peci, tu&nbsp;k&nbsp;drůbeži; jí&nbsp;bylo všude třeba. Barunka prosila, aby babička zavolala Jana ven, že&nbsp;jim nedá pokoje, a&nbsp;když byl venku, naříkala Bětka a&nbsp;Vorša, že&nbsp;se&nbsp;jim plete pod nohama. Vilém chtěl, aby ho&nbsp;babička vyslýchala, Adélka chytala ji&nbsp;za&nbsp;faldy, škemrajíc o&nbsp;koláč, a&nbsp;na dvoře krákaly slepice, dávajíce znamení, že&nbsp;chtějí na&nbsp;hřad. „Pro pána krále, vždyť pak nemohu všem všudy najednou posloužit!“ naříkala si&nbsp;ubohá babička. Tu&nbsp;volá Vorša: „Pán jde domů!“&nbsp;– Pletačky se&nbsp;zamknou, paní uklízí, co&nbsp;ještě tajemstvím zůstat má, a&nbsp;babička přikazuje dětem: „Ne potom abyste tatínkovi všecko vybreptaly!“&nbsp;– Otec přichází na&nbsp;dvorek, děti jdou mu&nbsp;vstříc, ale když jim dává otec dobrý večír a&nbsp;po matce se&nbsp;táže, zůstanou zaraženě stát, nevědí, co&nbsp;mají říci, aby nevyzradily tajemství. Adélka ale, tatínkův mazánek, jde přece k&nbsp;němu, a&nbsp;když ji&nbsp;béře na&nbsp;rámě, šeptá mu: „Maminka peče s&nbsp;babičkou koláče, zítra bude tvůj svátek.“&nbsp;– „No počkej,“ přetrhnou jí&nbsp;chlapci slovo; „ty dostaneš, povědít to,“&nbsp;– a&nbsp;běží žalovat mamince. Adélka zčervená, zaražena sedí na&nbsp;otcovu loktu, až&nbsp;konečně se&nbsp;pustí do&nbsp;pláče. „No neplač,“ chlácholí ji&nbsp;otec; „vždyť já&nbsp;to&nbsp;vím, že&nbsp;je&nbsp;můj svátek a&nbsp;že peče matka koláče.“&nbsp;– Adélka si&nbsp;utře rukávkem slze, dívá se&nbsp;ale se&nbsp;strachem na&nbsp;matku, kterou chlapci vedou. Než ono se&nbsp;to&nbsp;všecko vyrovná a&nbsp;chlapci dovědí se, že&nbsp;Adélka ničeho nevyzradila. To&nbsp;tajemství ale všecky tři tak tlačí, že&nbsp;otec slyše nesmí slyšet a&nbsp;vidě nesmí vidět. Barunka musí při večeři ustavičně na&nbsp;ně&nbsp;mrkat a&nbsp;šťouchat je, aby se&nbsp;dokonce neprozradili, a&nbsp;Bětka se&nbsp;jim potom posmívá, že&nbsp;jsou „slepičí trepky“.</span></p>
        <p class="chunk" data-nb-ref-number="4" data-nb-words="54" data-nb-chars="321"><span class="idea" data-nb-ref-number="4" id="idea4" data-nb-words="54" data-nb-chars="321">Konečně je&nbsp;vše uděláno, přichystáno, i&nbsp;vůně pečiva se&nbsp;rozešla; služky ulehly, jen babička ještě klapká ztichounka po&nbsp;stavení. Zavírá kočky, zalívá jiskry v&nbsp;kamnech, a&nbsp;rozpomenouc se, že&nbsp;se&nbsp;topilo také v&nbsp;peci na&nbsp;stráni, že&nbsp;by&nbsp;tam byla mohla nějaká jiskřička zůstat, nevěří ani své opatrnosti a&nbsp;jde se&nbsp;raději ještě podívat.</span></p>
        <p class="chunk" data-nb-ref-number="5" data-nb-words="576" data-nb-chars="3397"><span class="idea" data-nb-ref-number="5" id="idea5" data-nb-words="576" data-nb-chars="3397">Sultán a&nbsp;Tyrl sedí na&nbsp;lávce; když vidí babičku, jaksi podiveni se&nbsp;na&nbsp;ni&nbsp;podívají; v&nbsp;tu dobu ona nebývá venku, ale když je&nbsp;pohladí po&nbsp;hlavě, začnou se&nbsp;lichotivě okolo ní&nbsp;třít. „No, už&nbsp;jste zase číhali na&nbsp;myši, vy&nbsp;hastrmani? To&nbsp;je&nbsp;vám dovoleno, jen se&nbsp;mi&nbsp;do&nbsp;chlívku nedobývejte,“ povídá jim, jdouc na&nbsp;stráň. Psi v&nbsp;patách za&nbsp;ní. Otevře pec, opatrně šťourá pohrabáčem v&nbsp;popelu, a&nbsp;nevidouc ani jiskry, zavře pec a&nbsp;jde nazpět. U&nbsp;lávky stojí dub; v&nbsp;rozložených jeho ratolestech sedí v&nbsp;létě drůbež. Babička se&nbsp;podívala nahoru, zaslechla v&nbsp;ratolestech povzdech, tichounké šepotání a&nbsp;típání. „O&nbsp;něčem se&nbsp;jim zdá,“ povídala si&nbsp;a&nbsp;šla dál.&nbsp;– Co&nbsp;ji&nbsp;opět u&nbsp;zahrádky zastavilo? Naslouchá líbeznému klokotání dvou slavíků v&nbsp;zahradním křoví? Či&nbsp;nesouvislé písni Viktorčině, která smutně od&nbsp;splavu zaznívá? Či&nbsp;se&nbsp;babička zahleděla na&nbsp;stráň, kde tolik svatojánských mušek, těch živých hvězdiček, se&nbsp;kmitá?&nbsp;– Pod strání nad loukou vznáší se&nbsp;lehké obláčky v&nbsp;ustavičném kolotání. To&nbsp;nejsou mlhy, povídá si&nbsp;lid, a&nbsp;snad babička také věří, že&nbsp;v&nbsp;těch průzračných, stříbrošedých závojích zahaleny jsou lesní ženky, a&nbsp;dívá se&nbsp;na&nbsp;jejich divý tanec při svitu měsíce?&nbsp;– Ne, ani tak, ani tak; babička dívá se&nbsp;na&nbsp;louku, která vede ke&nbsp;mlýnu. Tam od&nbsp;hospody přes potok vběhla na&nbsp;louku postava ženská, zahalená v&nbsp;bílou plachetku. Tiše stojí, naslouchá jako srna, když ze&nbsp;zákrytu lesního vyběhne na&nbsp;širou pláň, by&nbsp;se&nbsp;popásala. Nic neslyší než táhlé zvuky slavíka, temné hrkotání mlýnu a&nbsp;ševelení vln pod temnými olšemi. Otočí bílý šat okolo pravé ruky a&nbsp;trhá jí&nbsp;kvítí, kvítí devatero, každé jiné. Majíc kytici hotovu, shýbne se&nbsp;ještě, umyje se&nbsp;čerstvou rosou, a&nbsp;neohlížejíc se&nbsp;vlevo ani vpravo, spěchá nazpět k&nbsp;hospodě. „Kristla je&nbsp;to! Bude dělat svatojánský věneček; myslila jsem si, že&nbsp;má&nbsp;toho hocha ráda,“ povídala si&nbsp;babička, nespouštějíc z&nbsp;děvčete oči. Již ji&nbsp;neviděla, a&nbsp;ještě stála v&nbsp;zamyšlení! Duše její kochala se&nbsp;ve&nbsp;vzpomínkách! Viděla před sebou louku, viděla pohorskou vesničku, nad sebou zářící měsíc a&nbsp;hvězdy&nbsp;– byl to&nbsp;ten samý měsíc i&nbsp;hvězdy, věčně krásný, nestárnoucí&nbsp;–, ale ona byla tenkráte mladá, svěží holčina, když v&nbsp;svatojánské noci na&nbsp;osudný věneček devatero kvítí trhala. Jako by&nbsp;to&nbsp;bylo právě bylo, tak cítila babička strach, který měla, aby jí&nbsp;nikdo v&nbsp;cestu nepřišel a&nbsp;kouzlo nepřekazil. Vidí se&nbsp;v&nbsp;komůrce své, vidí na&nbsp;lůžku ty&nbsp;květované podušky, pod něž uvitý věneček klade. Vzpomíná, jak vroucně se&nbsp;modlila, aby jí&nbsp;dal Pánbůh sen, v&nbsp;němž by&nbsp;se&nbsp;jí&nbsp;zjevil ten, jehož si&nbsp;duše její byla oblíbila. Důvěra, kterou na&nbsp;osudný věneček kladla, nezklamala ji; viděla ve&nbsp;snu muže vysokého vzrůstu, jasného, upřímného vzhledu&nbsp;– toho, jemuž rovného pro ni&nbsp;ve&nbsp;světě nebylo. Usmívá se&nbsp;babička té&nbsp;dětinské chtivosti, s&nbsp;jakou před slunce východem do&nbsp;zahrady pospíchala k&nbsp;jabloni, by&nbsp;nazpátek přes jabloň věneček přehodila a&nbsp;ještě se&nbsp;dověděla, zdali Jiřího svého brzy aneb dlouho neuvidí. Pamatuje se, jak ji&nbsp;vycházející slunce plačící dostihlo v&nbsp;zahradě, plačící proto, že&nbsp;věneček daleko přes jabloň přelítl a&nbsp;tudy nebyla čáka, že&nbsp;se&nbsp;s&nbsp;Jiřím brzy shledá. – V&nbsp;zamyšlení stojí babička dlouhou chvíli, mimovolně ruce sepne, mírný její, důvěrný zrak obrátí se&nbsp;vzhůru k&nbsp;zářícím hvězdám a&nbsp;z&nbsp;úst vyplyne tichá otázka: „Kdy se&nbsp;asi, Jiří, shledáme?“&nbsp;– Tu&nbsp;převěje větřík lehounce bledou tvář stařenky, jako by&nbsp;ji&nbsp;líbal duch zvěčnělého. Stařenka se&nbsp;zachvěje, udělá kříž a&nbsp;dvě slze padnou na&nbsp;sepjaté ruce. Po&nbsp;chvíli vejde tiše do&nbsp;stavení.</span></p>
        <p class="chunk" data-nb-ref-number="6" data-nb-words="86" data-nb-chars="515"><span class="idea" data-nb-ref-number="6" id="idea6" data-nb-words="86" data-nb-chars="515">Děti vyhlížely z&nbsp;oken, kdy rodiče přijedou; byli v&nbsp;městečku v&nbsp;kostele. Otec dal ten den na&nbsp;mši svatou a&nbsp;babička dala ten den na&nbsp;modlení za&nbsp;všecky Jany svého rodu, počítajíc od&nbsp;kolikátého kolena. Krásný věnec, přání, dary&nbsp;– všecko leželo na&nbsp;stole přichystáno; Barunka vyslýchala jednoho i&nbsp;druhého, ale samým chvatem vynechalo se&nbsp;tu&nbsp;slůvko a&nbsp;tam slůvko a&nbsp;musela začít znova. Babička měla díla plné ruce, ale chvilkami otevřela dveře, nahlídla do&nbsp;pokoje a&nbsp;s&nbsp;napomenutím: „Buďte hodné, nic tu&nbsp;nevyvádějte!“ zase odešla.</span></p>
        <p class="chunk" data-nb-ref-number="7" data-nb-words="1467" data-nb-chars="7956"><span class="idea" data-nb-ref-number="7" id="idea7" data-nb-words="1467" data-nb-chars="7956">Právě šla babička nařezat čerstvé petržele do&nbsp;zahrádky, tu&nbsp;běží Kristla po&nbsp;stráni, nesouc něco v&nbsp;šátku zabaleného. „Dej Pánbůh dobré jitro, babičko,“ pozdravuje s&nbsp;tváří veselou, zářící, že&nbsp;se&nbsp;babička na&nbsp;ni&nbsp;až&nbsp;zakoukala.&nbsp;– „Tyť vypadáš, děvče, jako bys na&nbsp;růžích se&nbsp;byla vyspala,“ povídá jí&nbsp;babička, usmívajíc se.&nbsp;– „Uhodla jste, babičko, moje podhlavničky jsou samý květ,“ odpověděla Kristla.&nbsp;– „Ty čtveračko, nechceš rozumět, ale nechť je&nbsp;tak nebo tak, jen když bude dobře, viď, holka?“&nbsp;– „To to, babičko,“ přisvědčila Kristla, ale dovtípíc se&nbsp;smyslu babiččiných slov, trochu se&nbsp;zarděla.&nbsp;– „Copak to&nbsp;neseš?“&nbsp;– „Nesu vázaného Jeníkovi; vždy se&nbsp;mu&nbsp;líbí naši rousní holubi, přinesla jsem mu&nbsp;pár mladých, ať&nbsp;si&nbsp;je&nbsp;hledí!“&nbsp;– „Ale což sis dělala škodu, vždyť ono to&nbsp;nemuselo být,“ mínila babička.&nbsp;– „Rádo se&nbsp;stalo, babičko; já&nbsp;mám děti ráda a&nbsp;děti mají zase z&nbsp;takových věcí radost, tedy jim ji&nbsp;nechme. Ale mně se&nbsp;všecko zdá, že&nbsp;jsem vám nepověděla, co&nbsp;se&nbsp;na&nbsp;včerejšek v&nbsp;noci u&nbsp;nás dělo.“&nbsp;– „Včera bylo u&nbsp;nás jako na&nbsp;pražském mostě, nepřišly jsme ani k&nbsp;řeči, ale vím, že&nbsp;jsi mi&nbsp;chtěla něco povídat o&nbsp;tom Taliánu. Tedy povídej, ale musíš vzít z&nbsp;každého verše slovo, čekám naše už&nbsp;z&nbsp;kostela a&nbsp;hosté budou tu&nbsp;co&nbsp;nevidět,“ pobízela babička Kristlu.&nbsp;– „Tak si&nbsp;pomyslete, on&nbsp;ten obejda, ten Talián, přicházel k&nbsp;nám každý den na&nbsp;pivo&nbsp;– to&nbsp;by&nbsp;nebylo zle, hospoda je&nbsp;pro každého člověka –, ale ne&nbsp;aby jako pořádný člověk za&nbsp;stolem seděl, vysmejčil jako pometlo celý dvorek, i&nbsp;do kravína vlezl, zkrátka, kam se&nbsp;já&nbsp;vrtla, tam byl v&nbsp;patách. Tatík se&nbsp;na&nbsp;to&nbsp;mračil, ale znáte ho, je&nbsp;dobrý člověk, nerad ublíží kuřeti a&nbsp;nerad si&nbsp;také hosty odrazí, zvlášť zámecké. Spolehl se&nbsp;tedy na&nbsp;mne; já&nbsp;ho&nbsp;několikrát zhruba odbyla, ale on, jako bych mu&nbsp;nejpěkněji řekla, a&nbsp;vím, že&nbsp;rozumí česky, třebas i&nbsp;mluvit neuměl. Vedl ustavičně jen svou: ‚Esky olka, mám rád‘, ruce přede mnou spínal, ba&nbsp;i&nbsp;klekl.“&nbsp;– „To je&nbsp;kůže!“ povídala babička.&nbsp;– „I&nbsp;to máte tak, babičko, ti&nbsp;páni, ti&nbsp;vám toho nahamoní, až&nbsp;vás uši brní; kam by&nbsp;člověk přišel, aby jim to&nbsp;věřil, takové řeči se&nbsp;mi&nbsp;v&nbsp;hlavě ani neomží. Ale ten Talián mne domrzel. Předevčírem byly jsme na&nbsp;louce hrabat, tu&nbsp;se&nbsp;tam namátl Míla (babička se&nbsp;tomu namátnutí usmála), mluvili jsme všelicos, řekla jsem mu&nbsp;taky, jaký to&nbsp;máme s&nbsp;tím Taliánem kříž.&nbsp;– ‚No, jen to&nbsp;nech, však já&nbsp;se&nbsp;postarám, aby k&nbsp;vám nešel.‘ – ‚Ale abyste tatíka nerozhněvali,‘ povídám, neboť já&nbsp;znám žernovské hochy, to&nbsp;jsou prošívané podšívky. – Večer přijde milý Talián zase; ale za&nbsp;malou chvilku přihrnuli se&nbsp;hoši, byli čtyři, mezi nimi Míla a&nbsp;jeho kamarád Tomeš&nbsp;– znáte Tomše, ne? Dobrá kopa, bude si&nbsp;brát Anču Tichánkovic, moji kamarádku. Já&nbsp;měla radost, když přišli, jako by&nbsp;mi&nbsp;na&nbsp;nové šaty někdo dal. Běžím s&nbsp;chutí nalívat a&nbsp;každému jsem připila. Talián se&nbsp;zamračil zle; jemu já&nbsp;nikdy nepřipiju, šlak mu&nbsp;věř, aby člověku něčeho nedal. Hoši sedli za&nbsp;stůl a&nbsp;začali hrát v&nbsp;karty, ale to&nbsp;jen naoko, přitom se&nbsp;ustavičně Taliánovi pošklebovali. Vítkovic povídá: ‚Koukejte se&nbsp;na&nbsp;něho, vyhlíží jako sůva z&nbsp;nudlí!‘&nbsp;– Tomeš zas na&nbsp;to: ‚Já se&nbsp;ustavičně na&nbsp;něho dívám, brzo-li si&nbsp;neukousne zlostí nos. Mnoho práce by&nbsp;mu&nbsp;to&nbsp;nedalo, sahá mu&nbsp;beztoho až&nbsp;na&nbsp;bradu!‘&nbsp;– Tak vám to&nbsp;šlo; Talián všecky barvy přeměňoval zlostí, ale ani necekl. Konečně přece hodil peníze na&nbsp;stůl, nechal pivo stát a&nbsp;bez pozdravení odešel. Já&nbsp;udělala za&nbsp;ním kříž, hoši ale povídali: ‚Kdyby nás byl mohl pohledem probodnout, bylo by&nbsp;po&nbsp;nás.‘ Když odešel, šla jsem po&nbsp;svých; to&nbsp;víte, co&nbsp;máma postonává, na&nbsp;mně se&nbsp;všecko zavírá a&nbsp;otvírá. Hoši také odešli.&nbsp;– Už&nbsp;bylo snad po&nbsp;desáté, když jsem šla do&nbsp;komory spát. Začnu se&nbsp;svlékat, tu&nbsp;na&nbsp;okénko: ťuk, ťuk, ťuk. Myslím si, to&nbsp;je&nbsp;zajisté Míla, snad si&nbsp;něco nezapomněl; on&nbsp;vždy něco zapomene, já&nbsp;mu&nbsp;říkám, že&nbsp;jednou hlavu u&nbsp;nás nechá!“&nbsp;– „Už se&nbsp;stalo,“ přikývla babička na&nbsp;dosvědčenou.&nbsp;– „Přehodím si&nbsp;šátek,“ pokračovala Kristla s&nbsp;usmáním, „a&nbsp;jdu rychle okno otevřít; a&nbsp;hádejte, kdo to&nbsp;byl?&nbsp;– Talián! Bouchnu oknem a&nbsp;leknutím jsem si&nbsp;uplivla! On&nbsp;mne vám začne prosit a&nbsp;mluvit, a&nbsp;ví, že&nbsp;mu&nbsp;nic nerozumím, pak mi&nbsp;podával zlaté prsteny z&nbsp;prstů. Já&nbsp;se&nbsp;vám dopálila, vezmu džbán s&nbsp;vodou, jdu k&nbsp;oknu a&nbsp;povídám: ‚Jdi odtud, ty&nbsp;pozituro, a&nbsp;hledej si&nbsp;frejů tam u&nbsp;vás, ne&nbsp;zde, sice tu&nbsp;vodu na&nbsp;tebe vychrstnu!‘ Trochu ucouvl od&nbsp;okna, ale v&nbsp;tom vyskočili z&nbsp;křoví hoši, popadli ho&nbsp;do&nbsp;hrsti a&nbsp;ústa mu&nbsp;zacpali, aby nemohl křičet. ‚Počkej, Taliáne taliánskej, teď ti&nbsp;dám co&nbsp;proto,‘ ozval se&nbsp;Míla. Já&nbsp;ale prosila Mílu, aby ho&nbsp;nebili, a&nbsp;zavřela jsem okno&nbsp;– vlastně jen přivřela, nedalo mi&nbsp;to, abych se&nbsp;nepodívala, co&nbsp;s&nbsp;ním budou dělat.&nbsp;– ‚No, Mílo, co&nbsp;s&nbsp;ním? Chlapíka je&nbsp;kde nic tu&nbsp;nic a&nbsp;srdce zaječí, třese to&nbsp;ním, jako by&nbsp;měl klepavku.‘&nbsp;– ‚Vyšlehejme mu&nbsp;žehavkama,‘ navrhl jeden.&nbsp;– ‚Namažme ho&nbsp;kolomazí,‘ druhý.&nbsp;– ‚Nic to,‘ rozhodl Míla. ‚Tomši, ty&nbsp;ho&nbsp;drž a&nbsp;vy, hoši, pojďte se&nbsp;mnou.‘&nbsp;–&nbsp;Odběhli. Za&nbsp;malou chvilku se&nbsp;vrátili, přinesli tyčku a&nbsp;kolomaznici. ‚Hoši, zujte mu&nbsp;botky a&nbsp;vykasejte nohavice,‘ poroučel Míla. Hoši hned poslechli; když je&nbsp;začal kopat, chlácholili ho&nbsp;jako zlého koníka: ‚Hahou, malý, hahou!‘&nbsp;– ‚Nedostaneš podkůvky, neboj se,‘ povídal mu&nbsp;Míla; ‚jen ti&nbsp;nožky namažem, aby se&nbsp;ti&nbsp;běželo líp domů!‘&nbsp;– ‚Alespoň načichneš zdravou vůní,‘ smál se&nbsp;Tomeš; ‚beztoho smrdíš tou voninou, jak by&nbsp;facky dával.‘&nbsp;– Když mu&nbsp;namazali nohy, jako by&nbsp;botky měl, položili mu&nbsp;tyčku na&nbsp;plece, ruce mu&nbsp;roztáhli a&nbsp;přivázali ho&nbsp;na&nbsp;ni&nbsp;jako na&nbsp;kříž. Talián chtěl křičet, ale Tomeš položil mu&nbsp;dlaň na&nbsp;ústa a&nbsp;držel ho&nbsp;jako v&nbsp;skřipci. ‚Takovým lenochům, jako tys,‘ povídal, ‚neškodí hnáty trochu natáhnout, beztoho se&nbsp;ti&nbsp;žíly zkrátí.‘&nbsp;– ‚Hoši,‘ poroučel zase Míla, ‚svažte mu&nbsp;botky, hoďte mu&nbsp;je&nbsp;přes rameno a&nbsp;vyvedem ho&nbsp;na&nbsp;silnici; ať&nbsp;jechá, odkud přišel‘&nbsp;– ‚Počkejte, dáme mu&nbsp;kytku za&nbsp;knoflík, aby přece viděli, že&nbsp;jde od&nbsp;holky,‘ řekl Vítkovic, utrhl kopřivu a&nbsp;bodlák a&nbsp;zastrčil mu&nbsp;to&nbsp;na&nbsp;frak.&nbsp;– ‚Tak, teď to&nbsp;máš, jsi celý pěkný, můžeš jít s&nbsp;dary!‘ smál se&nbsp;Míla; vzali ho&nbsp;s&nbsp;Tomšem pod paždí a&nbsp;šourem ho&nbsp;vyvedli tiše ze&nbsp;sadu. Za&nbsp;chvilku přišel Míla ještě k&nbsp;okénku, povídal, jakou měl chlapík zlost a&nbsp;jak s&nbsp;bidlem utíkal. ‚Ale jak jste ho&nbsp;vyčíhali?‘ ptám se&nbsp;Míly.&nbsp;– ‚Inu,‘ povídá, ‚já ti&nbsp;chtěl dát dobrou noc, řekl jsem tedy hochům, aby na&nbsp;mne posečkali ve&nbsp;mlýně, sám jsem stál v&nbsp;sadě. Tu&nbsp;vidím přes stráň dolů někoho se&nbsp;plížit jako zloděje a&nbsp;krást se&nbsp;k&nbsp;tvému okénku. Jakmile jsem ho&nbsp;poznal, tichounce vyjdu ze&nbsp;sadu a&nbsp;pro hochy. Tak se&nbsp;nám to&nbsp;dobře podařilo. Mně se&nbsp;zdá, že&nbsp;se&nbsp;bude pást vícekrát sem přijít.‘&nbsp;– Včera jsem se&nbsp;té&nbsp;pozitúře celý den smála, ale večer byl u&nbsp;nás ponocný Kohoutek, on&nbsp;je&nbsp;u&nbsp;nás každý den, rád si&nbsp;zavdá a&nbsp;pak, co&nbsp;ví, to&nbsp;vykokrhá. Ten nám začal vypravovat, jak přišel Talián v&nbsp;noci domů. ‚To byly nějaké šelmy, ti&nbsp;ho&nbsp;zdělali,‘ povídá a&nbsp;začal ho&nbsp;popisovat až&nbsp;hrůza; to&nbsp;víte, že&nbsp;udělal z&nbsp;komára velblouda. Psi se&nbsp;prý na&nbsp;něho sápali, jaký byl hrozný&nbsp;– a&nbsp;žena měla prý do&nbsp;rána co&nbsp;drhnout, aby mu&nbsp;kolomaz smyla. Dal jim stříbrný tolar, aby nic neříkali v&nbsp;zámku, a&nbsp;zaříkal se&nbsp;prý strašně, že&nbsp;se&nbsp;těm chlapům pomstí. Já&nbsp;se&nbsp;teď bojím o&nbsp;Mílu; povídá se, že&nbsp;jsou ti&nbsp;Taliáni zlí lidé. A&nbsp;ještě to&nbsp;povídal Kohoutek tátovi, že&nbsp;chodí Talián k&nbsp;Mariánce správcovic a&nbsp;že si&nbsp;myslejí staří, když ho&nbsp;má&nbsp;paní kněžna ráda, že&nbsp;mu&nbsp;dá&nbsp;dobrou službu na&nbsp;panství a&nbsp;pak že&nbsp;by&nbsp;si&nbsp;mohl dceru vzít. No&nbsp;a&nbsp;vidíte, babičko, Míla chce do&nbsp;dvoru se&nbsp;dát za&nbsp;pacholka na&nbsp;rok, aby nemusel být vojákem; to&nbsp;víte, jak to&nbsp;chodí, když by&nbsp;Talián ale na&nbsp;něho přištíval, správce ho&nbsp;nevezme a&nbsp;bude v&nbsp;bryndě. To&nbsp;jsem si&nbsp;všecko rozmyslila a&nbsp;už mne to&nbsp;nic netěší, co&nbsp;ti&nbsp;hoši vyvedli&nbsp;–&nbsp;dnešní sen mne ovšem zase potěšil, ale což je&nbsp;to&nbsp;platno! Co&nbsp;vy&nbsp;tomu říkáte, babičko?“&nbsp;– „Moudré to&nbsp;nebylo od&nbsp;těch hochů, ale dejme chase rozum, dokonce když se&nbsp;do&nbsp;toho láska vplete. Můj Jiří také vyvedl takový kousek a&nbsp;trpěl za&nbsp;to.“&nbsp;– „Copak, babičko?“&nbsp;– „Inu snad bys nechtěla, abych se&nbsp;pustila do&nbsp;rozprávky; až&nbsp;při příležitosti povím ti&nbsp;to. Beztoho jsme se&nbsp;zapomněly a&nbsp;zdá se&nbsp;mi, že&nbsp;slyším dusot koňů; to&nbsp;jsou už&nbsp;naši. Pojďme! Já&nbsp;si&nbsp;to&nbsp;musím všecko rozmyslit, cos mi&nbsp;řekla, snad budu vědět pak nějaké rady,“ doložila babička vcházejíc přes práh.</span></p>
        <p class="chunk" data-nb-ref-number="8" data-nb-words="316" data-nb-chars="1804"><span class="idea" data-nb-ref-number="8" id="idea8" data-nb-words="316" data-nb-chars="1804">Děti, slyšíce Kristinčin hlas, vyběhly do&nbsp;síně, a&nbsp;když Jan dostal krásná holoubátka, popadl děvče okolo krku a&nbsp;tak ji&nbsp;radostí silně tiskl, že&nbsp;jí&nbsp;zůstala na&nbsp;bílém hrdle červená pruha. Byl by&nbsp;si&nbsp;je&nbsp;také nejraději hned sám do&nbsp;holubníku donesl, kdyby nebyla Barunka zavolala: „Už je&nbsp;tatínek zde!“ Skoro zároveň s&nbsp;kočárem došli k&nbsp;Starému bělidlu i&nbsp;pan otec a&nbsp;pan myslivec. Pan Prošek vida se&nbsp;v&nbsp;kole milých přátel a&nbsp;rodiny, kterou on&nbsp;tak vroucně miloval a&nbsp;jíž tak málo do&nbsp;roka užil, byl velice pohnut, a&nbsp;když začala Barunka přát, polily ho&nbsp;slze. Děti vidouce otce plakat, i&nbsp;matku i&nbsp;babičku, zajíkaly se&nbsp;v&nbsp;řeči a&nbsp;pustily se&nbsp;také do&nbsp;pláče. Bětka a&nbsp;Vorša, poslouchajíce u&nbsp;dveří odříkávání, přikryly si&nbsp;oči modrými zástěrami a&nbsp;plakaly též jedna víc než druhá. Pan otec točil pikslou jako mlýnským kolem, pan myslivec šoustal rukávem krásný lovecký nůž (neboť byl v&nbsp;celé parádě), aby své pohnutí zakryli; Kristinka ale stála u&nbsp;okna a&nbsp;pranic se&nbsp;za&nbsp;slze nestyděla, až&nbsp;pan otec k&nbsp;ní přistoupiv, pikslou na&nbsp;rameno jí&nbsp;klepl šeptaje: „Viď, to&nbsp;ty&nbsp;si&nbsp;myslíš: až&nbsp;mně budou tak přát!“&nbsp;– „Vy, pane otče, vždycky musíte člověka škádlit,“ povídalo děvče a&nbsp;oči utřelo. Slze v&nbsp;oku, ale radost a&nbsp;spokojenost v&nbsp;srdci, přistoupil pan Prošek ke&nbsp;stolu, nalil do&nbsp;poháru vína. „Na zdraví všech!“ pravil, vyprázdniv první pohár. Nato pili všickni na&nbsp;zdraví hospodáře, a&nbsp;brzy zářily jim tváře veselostí. Jeník byl nejblaženější: on&nbsp;dostal od&nbsp;myslivce dva králíky, od&nbsp;panímámy velikánský koláč vším kořením mazaný, co&nbsp;on&nbsp;rád, od&nbsp;babičky jeden z&nbsp;těch dvacetníků, co&nbsp;měla schované v&nbsp;plátěném pytlíčku v&nbsp;truhle, od&nbsp;rodičů dary a&nbsp;po obědě se&nbsp;tu&nbsp;znenadání vyskytla v&nbsp;sadě paní kněžna s&nbsp;komtesou, a&nbsp;když pan Prošek i&nbsp;paní s&nbsp;babičkou a&nbsp;s&nbsp;dětmi ven vyběhli přivítat je, dostal Jeník krásnou knihu od&nbsp;komtesy, v&nbsp;níž byla rozličná zvířata vymalována.</span></p>
        <p class="chunk" data-nb-ref-number="9" data-nb-words="14" data-nb-chars="91"><span class="idea" data-nb-ref-number="9" id="idea9" data-nb-words="14" data-nb-chars="91">„Já se&nbsp;přijela podívat, Jene, jak se&nbsp;dnes veselíš,“ přívětivě oslovila kněžna svého štolbu.</span></p>
        <p class="chunk" data-nb-ref-number="10" data-nb-words="146" data-nb-chars="897"><span class="idea" data-nb-ref-number="10" id="idea10" data-nb-words="146" data-nb-chars="897">„U&nbsp;mé rodiny a&nbsp;s&nbsp;několika dobrými přáteli vždy dobře, Osvícenosti,“ odpověděl pan Prošek.&nbsp;– „Kdo je&nbsp;u&nbsp;tebe?“&nbsp;– „Sousedé moji, mlynář se&nbsp;svou rodinou a&nbsp;rýznburský myslivec.“&nbsp;– „Nenechej se&nbsp;mnou zdržovat, vrať se&nbsp;mezi ně, já&nbsp;též hned odjedu.“&nbsp;– Pan Prošek se&nbsp;poklonil, netroufaje si&nbsp;velitelku svoji zdržovat, ale prostosrdečná babička začala hned. „I&nbsp;to by&nbsp;bylo krásné, abychom milostivé paní kněžně a&nbsp;milostslečně ani koláč nepodaly. Jdi, Terezko, jdi, přines; co&nbsp;přijde znenadání, přijde k&nbsp;chuti. Barunko, ty&nbsp;odběhni pro košíček, načešu trochu třešní. Snad by&nbsp;milostivá paní také trochu smetany nebo vína?“&nbsp;– Jan i&nbsp;Terezka byli v&nbsp;rozpacích, báli se, aby to&nbsp;prosté pobídnutí kněžnu neurazilo, ale naopak, s&nbsp;přívětivým usmáním skočila z&nbsp;koně, podala uzdu Janovi a&nbsp;sedajíc na&nbsp;lavičku pod hrušku pravila: „Vaše pohostinství bude mi&nbsp;milé, nechci však, abyste hosti zanedbali; ať&nbsp;tedy přijdou mezi nás.“</span></p>
        <p class="chunk" data-nb-ref-number="11" data-nb-words="73" data-nb-chars="420"><span class="idea" data-nb-ref-number="11" id="idea11" data-nb-words="73" data-nb-chars="420">Paní Prošková odběhla, pan Prošek, uvázav koně u&nbsp;stromu, donesl ven stolek a&nbsp;za chvíli přišel pan myslivec s&nbsp;velikou poklonou a&nbsp;pan mlynář s&nbsp;velikým upejpáním, když se&nbsp;ho&nbsp;ale paní kněžna ptala, jak se&nbsp;mele, mnoho-li užitku mlýn mu&nbsp;nese, byl ve&nbsp;svém živlu a&nbsp;tak dalece se&nbsp;osmělil, že&nbsp;podal kněžně šňupec tabáku. Když byla s&nbsp;každým vlídně slovíčko promluvila, přijmula od&nbsp;paní Proškové koláč a&nbsp;od babičky sklenici smetany.</span></p>
        <p class="chunk" data-nb-ref-number="12" data-nb-words="28" data-nb-chars="169"><span class="idea" data-nb-ref-number="12" id="idea12" data-nb-words="28" data-nb-chars="169">Děti zatím obklopily Jana, který jim ukazoval svoje zvířata, a&nbsp;komtesa stála u&nbsp;nich, těšila se&nbsp;z&nbsp;radosti a&nbsp;z&nbsp;obdivu jejich, mileráda odpovídajíc na&nbsp;každou jejich otázku.</span></p>
        <p class="chunk" data-nb-ref-number="13" data-nb-words="25" data-nb-chars="144"><span class="idea" data-nb-ref-number="13" id="idea13" data-nb-words="25" data-nb-chars="144">„Maminko, podívejte se, to&nbsp;je&nbsp;naše srnka!“ volal myslivcův Bertík na&nbsp;matku, když jim Jan ukazoval srnu, a&nbsp;matky i&nbsp;děti sestrčily hlavy do&nbsp;knihy.</span></p>
        <p class="chunk" data-nb-ref-number="14" data-nb-words="151" data-nb-chars="901"><span class="idea" data-nb-ref-number="14" id="idea14" data-nb-words="151" data-nb-chars="901">„Sultán! To&nbsp;je&nbsp;Sultán!“ zvolal Vilém, a&nbsp;když na&nbsp;to&nbsp;vykřiknutí Sultán mezi nimi se&nbsp;vyskytl, ukazoval mu&nbsp;Jan knihu řka: „Vidíš, to&nbsp;jsi ty!“ I&nbsp;velikánský slon tam byl, jehož se&nbsp;Adélka až&nbsp;lekla; kůň tam byl i&nbsp;krávy, zajíček, veverky, slepice, ještěrky a&nbsp;hadi, ryby, žáby, motýlci, berušky i&nbsp;ten mravenec; to&nbsp;všecko děti znaly, a&nbsp;babička si&nbsp;povídala vidouc štíry a&nbsp;hady. „Co ti&nbsp;lidé všecko neudělají, i&nbsp;tu havěť vymalujou.“ Když ale paní mlynářka chtěla vidět zlou saň, které z&nbsp;huby oheň srší, povídala komtesa, takové zvíře že&nbsp;není, to&nbsp;že&nbsp;je&nbsp;vymyšlená potvora. Pan mlynář ale zaslechl to, zatočil pikslu v&nbsp;prstech, ušklíbl se&nbsp;řka: „I&nbsp;milostslečno, není to&nbsp;vymyšlenost, takových jedovatých zlých saní s&nbsp;ohnivými jazyky je&nbsp;dost na&nbsp;světě, ale patří k&nbsp;člověčímu pokolení, proto nejsou mezi těmito nevinnými zvířaty.“ Komtesa se&nbsp;usmála, panímáma ale klepnouc pana otce přes ruku pravila: „Mnoho řečí, pantáto.“</span></p>
        <p class="chunk" data-nb-ref-number="15" data-nb-words="18" data-nb-chars="99"><span class="idea" data-nb-ref-number="15" id="idea15" data-nb-words="18" data-nb-chars="99">Kněžna zatím s&nbsp;myslivcem a&nbsp;Janem o&nbsp;všeličem mluvila, až&nbsp;se&nbsp;ptala také, je-li v&nbsp;okolí mnoho pytláků.</span></p>
        <p class="chunk" data-nb-ref-number="16" data-nb-words="52" data-nb-chars="310"><span class="idea" data-nb-ref-number="16" id="idea16" data-nb-words="52" data-nb-chars="310">„Ještě mám dva takové taškáře; byli tři, ale toho nejhloupějšího jsem několikrát i&nbsp;pokutoval, teď sedí doma; ale ti&nbsp;dva jsou po&nbsp;šlaku chytří, není možná jich dostihnout, leč bych jim trochu broků do&nbsp;těla vehnal. Pan nadlesný mi&nbsp;to&nbsp;ovšem vždycky poroučí, ale je&nbsp;to&nbsp;na&nbsp;pomyšlenou, kvůli zajíci člověka zmrzačit.“</span></p>
        <p class="chunk" data-nb-ref-number="17" data-nb-words="7" data-nb-chars="45"><span class="idea" data-nb-ref-number="17" id="idea17" data-nb-words="7" data-nb-chars="45">„Nechci, abyste to&nbsp;kdy udělal,“ řekla kněžna.</span></p>
        <p class="chunk" data-nb-ref-number="18" data-nb-words="20" data-nb-chars="118"><span class="idea" data-nb-ref-number="18" id="idea18" data-nb-words="20" data-nb-chars="118">„Já si&nbsp;také myslím, že&nbsp;pro tu&nbsp;maličkost milostivá vrchnost ne­zchudne, a&nbsp;na vysokou zvěř se&nbsp;pytlák neodváží v&nbsp;revíru.“</span></p>
        <p class="chunk" data-nb-ref-number="19" data-nb-words="12" data-nb-chars="62"><span class="idea" data-nb-ref-number="19" id="idea19" data-nb-words="12" data-nb-chars="62">„Slyším ale, že&nbsp;mi&nbsp;lid v&nbsp;lesích mnoho krade?“ ptala se&nbsp;kněžna.</span></p>
        <p class="chunk" data-nb-ref-number="20" data-nb-words="129" data-nb-chars="745"><span class="idea" data-nb-ref-number="20" id="idea20" data-nb-words="129" data-nb-chars="745">„Inu,“ řekl myslivec, „já sloužím milostivé vrchnosti hezkých pár let, ale škoda, co&nbsp;mi&nbsp;lid za&nbsp;ten čas v&nbsp;lesích nadělal, nestojí za&nbsp;mnoho. Ono se&nbsp;mnoho mluví; kupříkladu já&nbsp;bych mohl dát pokácet kolik stromů do&nbsp;roka, prodat, a&nbsp;když bych to&nbsp;nemohl fortelně zúčtovat, řekl bych: ukradlo se. K&nbsp;čemu si&nbsp;ale obtěžovat svědomí lží a&nbsp;podvodem. Na&nbsp;podzim, když přijdou hrabačky na&nbsp;stlaní, chudý lid na&nbsp;dříví, jsem vždy nablízku, hromuju, až&nbsp;se&nbsp;les otřásá, aby měli strach a&nbsp;žádnou škodu mi&nbsp;netropili; ale což mám takovou starou babku napolo zabít, když si&nbsp;někdy ňáké tlustší topůrko přibere, jako to&nbsp;někteří dělají? Proto milostivá vrchnost živa bude, myslím si, a&nbsp;chudý lid se&nbsp;také obživí a&nbsp;řekne tisíckrát zaplať Pánbůh. To&nbsp;vše já&nbsp;nepočítám za&nbsp;škodu.“</span></p>
        <p class="chunk" data-nb-ref-number="21" data-nb-words="46" data-nb-chars="253"><span class="idea" data-nb-ref-number="21" id="idea21" data-nb-words="46" data-nb-chars="253">„Dobře tak děláte,“ přisvědčila kněžna. „Než ale musí tu&nbsp;být nablízku přece jen zlý lid. Předevčírem v&nbsp;noci šel Piccolo z&nbsp;městečka a&nbsp;v&nbsp;bažantnici chtěli ho&nbsp;obrat; když se&nbsp;ale bránil a&nbsp;křičel, zbili ho, až&nbsp;zůstal ležet; posud je&nbsp;churav. Tak se&nbsp;mi&nbsp;řeklo.“</span></p>
        <p class="chunk" data-nb-ref-number="22" data-nb-words="11" data-nb-chars="70"><span class="idea" data-nb-ref-number="22" id="idea22" data-nb-words="11" data-nb-chars="70">„To se&nbsp;mi&nbsp;zdá víře nepodobno, Osvícenosti,“ kroutil hlavou pan Prošek.</span></p>
        <p class="chunk" data-nb-ref-number="23" data-nb-words="18" data-nb-chars="117"><span class="idea" data-nb-ref-number="23" id="idea23" data-nb-words="18" data-nb-chars="117">„Jaktěživi jsme neslyšeli, aby tu&nbsp;bylo zbojníků jakých v&nbsp;bažantnici, aniž kde nablízku,“ ozvali se&nbsp;myslivec i&nbsp;mlynář.</span></p>
        <p class="chunk" data-nb-ref-number="24" data-nb-words="118" data-nb-chars="647"><span class="idea" data-nb-ref-number="24" id="idea24" data-nb-words="118" data-nb-chars="647">„Cože se&nbsp;to&nbsp;mělo stát?“ ptala se&nbsp;babička, přistoupnouc blíže. Myslivec jí&nbsp;to&nbsp;pověděl. „I&nbsp;totě kůže prolhaná,“ povídá babička, podeprouc si&nbsp;v&nbsp;rozhorlení ruku o&nbsp;bok. „Že pak se&nbsp;nebojí Pánaboha. Povím já&nbsp;to&nbsp;milostivé paní jinak.“ A&nbsp;tu začala povídat, co&nbsp;jí&nbsp;byla Kristla ráno svěřila. „Ne snad abych chválila, co&nbsp;ti&nbsp;chlapci udělali, ale což je&nbsp;platno, každý hájí své. Kdyby kdo byl toho větroplacha viděl stát u&nbsp;okna děvčete v&nbsp;noci, rozneslo by&nbsp;se&nbsp;to&nbsp;jako po&nbsp;troubách a&nbsp;děvče by&nbsp;mělo dobré jméno a&nbsp;štěstí zkažené; už&nbsp;by&nbsp;se&nbsp;řeklo: ‚I&nbsp;což ta, chodili k&nbsp;ní páni, nehodí se&nbsp;mezi nás.‘ Děvče má&nbsp;ale strach, aby se&nbsp;jim ten člověk nemstil,“ doložila babička.</span></p>
        <p class="chunk" data-nb-ref-number="25" data-nb-words="26" data-nb-chars="161"><span class="idea" data-nb-ref-number="25" id="idea25" data-nb-words="26" data-nb-chars="161">„Ať se&nbsp;nebojí, já&nbsp;to&nbsp;srovnám,“ řekla kněžna; nato pokynula komtese k&nbsp;odjetí, obě vsedly na&nbsp;koně, a&nbsp;vlídně pozdravíce společnost, rychlým cvalem ujížděly k&nbsp;zámku.</span></p>
        <p class="chunk" data-nb-ref-number="26" data-nb-words="19" data-nb-chars="107"><span class="idea" data-nb-ref-number="26" id="idea26" data-nb-words="19" data-nb-chars="107">„To je&nbsp;pravda, že&nbsp;by&nbsp;si&nbsp;málokdo troufal s&nbsp;paní kněžnou tak mluvit jako naše babička,“ mínila paní Prošková.</span></p>
        <p class="chunk" data-nb-ref-number="27" data-nb-words="30" data-nb-chars="161"><span class="idea" data-nb-ref-number="27" id="idea27" data-nb-words="30" data-nb-chars="161">„I&nbsp;ono je&nbsp;někdy lépe mluvit s&nbsp;císařem nežli s&nbsp;písařem a&nbsp;dobré slovo najde dobrého místa. Kdybych se&nbsp;byla nezmínila, kdo ví, co&nbsp;by&nbsp;z&nbsp;toho pošlo,“ pravila babička.</span></p>
        <p class="chunk" data-nb-ref-number="28" data-nb-words="26" data-nb-chars="139"><span class="idea" data-nb-ref-number="28" id="idea28" data-nb-words="26" data-nb-chars="139">„Vždyť já&nbsp;to&nbsp;říkám, že&nbsp;je&nbsp;ta&nbsp;paní bledě v&nbsp;tom, že&nbsp;ji&nbsp;obelhávají kdekdo,“ mínil myslivec, jda s&nbsp;panem Proškem a&nbsp;mlynářem nazpět do&nbsp;světnice.</span></p>
        <p class="chunk" data-nb-ref-number="29" data-nb-words="49" data-nb-chars="290"><span class="idea" data-nb-ref-number="29" id="idea29" data-nb-words="49" data-nb-chars="290">K&nbsp;večeru přišel Kudrna, a&nbsp;jak slyšely děti flašinet, pustily se&nbsp;s&nbsp;Kristlou, Bětkou i&nbsp;Voršou do&nbsp;tance. Také šampaňské se&nbsp;pilo, paní kněžna je&nbsp;poslala hospodáři, aby pili na&nbsp;její zdraví. Ani na&nbsp;Viktorku se&nbsp;nezapomnělo, babička nesla, když se&nbsp;smrklo, ke&nbsp;splavu na&nbsp;omšený pařez dobrou výslužku.</span></p>
        <p class="chunk" data-nb-ref-number="30" data-nb-words="37" data-nb-chars="210"><span class="idea" data-nb-ref-number="30" id="idea30" data-nb-words="37" data-nb-chars="210">Druhý den ráno žalovala babičce, že&nbsp;měl pantáta mnoho řeči a&nbsp;že po&nbsp;cestě šněroval, ale babička s&nbsp;usmáním povídala: „I&nbsp;panímámo, vždyť je&nbsp;to&nbsp;jednou do&nbsp;roka, a&nbsp;není kapličky, aby nebylo jednou do&nbsp;roka kázáníčko!“</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./babicka_018.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>