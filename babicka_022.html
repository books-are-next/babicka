<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="XIV">
    <meta name="apple-mobile-web-app-capable" content="yes">
    <title>XIV • Babička</title>
    <link rel="stylesheet" href="./style/style.min.css" media="screen" integrity="sha256-zqwh2ZAv03c4MNRG04qGapqDfOESw/lqZB7l4xi1RyY=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./babicka_021.html">
    <link rel="next" href="./babicka_023.html">
    <meta name="nb-order" content="15">
    <link rel="self" href="babicka_022.html">
    <meta name="nb-identifier" content="nemcova-babicka-1a1b263">
    <meta name="nb-role" content="chapter">
  </head>
  <body data-nb-words="5080" data-nb-chars="28299" class="nb-role-chapter nb-custom-style">
    <nav role="doc-toc">
      <ul>
        <li><a href="babicka_008.html">Dávno, dávno...</a></li>
      </ul>
      <ul>
        <li><a href="babicka_009.html">I</a></li>
      </ul>
      <ul>
        <li><a href="babicka_010.html">II</a></li>
      </ul>
      <ul>
        <li><a href="babicka_011.html">III</a></li>
      </ul>
      <ul>
        <li><a href="babicka_012.html">IV</a></li>
      </ul>
      <ul>
        <li><a href="babicka_013.html">V</a></li>
      </ul>
      <ul>
        <li><a href="babicka_014.html">VI</a></li>
      </ul>
      <ul>
        <li><a href="babicka_015.html">VII</a></li>
      </ul>
      <ul>
        <li><a href="babicka_016.html">VIII</a></li>
      </ul>
      <ul>
        <li><a href="babicka_017.html">IX</a></li>
      </ul>
      <ul>
        <li><a href="babicka_018.html">X</a></li>
      </ul>
      <ul>
        <li><a href="babicka_019.html">XI</a></li>
      </ul>
      <ul>
        <li><a href="babicka_020.html">XII</a></li>
      </ul>
      <ul>
        <li><a href="babicka_021.html">XIII</a></li>
      </ul>
      <ul>
        <li><a href="babicka_022.html">XIV</a></li>
      </ul>
      <ul>
        <li><a href="babicka_023.html">XV</a></li>
      </ul>
      <ul>
        <li><a href="babicka_024.html">XVI</a></li>
      </ul>
      <ul>
        <li><a href="babicka_025.html">XVII</a></li>
      </ul>
      <ul>
        <li><a href="babicka_026.html">XVIII</a></li>
      </ul>
      <ul>
        <li><a href="babicka_027.html">* * *</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./babicka_021.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="1" data-nb-chars="3"><span class="idea" data-nb-ref-number="1" id="idea1" data-nb-words="1" data-nb-chars="3">XIV</span></h1>
        <p class="chunk" data-nb-ref-number="2" data-nb-words="471" data-nb-chars="2728"><span class="idea" data-nb-ref-number="2" id="idea2" data-nb-words="471" data-nb-chars="2728">Bylo to&nbsp;za&nbsp;několik dní po&nbsp;prvním máji; byl čtvrtek, děti neměly školu a&nbsp;pomáhaly babičce v&nbsp;zahrádce zalívat květiny a&nbsp;víno, které se&nbsp;již po&nbsp;zdi zelenalo. Šly si&nbsp;také zalít svoje stromky; ony měly ten čtvrtek vůbec mnoho práce, neboť tři dni neprohlížela Barunka svoje panny, chlapci nemohli prohnat koníky, vozy, flinty a&nbsp;míče ležely v&nbsp;koutku. V&nbsp;holubníku také nebyli a&nbsp;králíky krmila Adélka. Ve&nbsp;čtvrtek muselo se&nbsp;vše vynahradit. Babička, hotova jsouc se&nbsp;zalíváním, nechala děti hrát, sedla na&nbsp;drnové sedátko pod modrý bez a&nbsp;pustila se&nbsp;do&nbsp;přádla, neboť nebyla zvyklá ani chvíli zahálet. Byla smutná, ani si&nbsp;nezpívala, ani si&nbsp;nevšímala černé slepice, která vešla otevřenými vrátky do&nbsp;zahrady, a&nbsp;když nikdo nebránil, na&nbsp;záhonku si&nbsp;hrabat začala. Sivá husa pásla se&nbsp;u&nbsp;plotu, žlutá její housátka prostrkovaly hlavičky plotem, všetečně do&nbsp;zahrady nahlížejíce; babička měla je&nbsp;velmi ráda, ty&nbsp;housátka, a&nbsp;teď si&nbsp;jich ani nevšimla. Na&nbsp;kolikero stran myšlenky její zabíhaly. Přišla zvěst z&nbsp;Vídně od&nbsp;Jana, že&nbsp;nepřijedou v&nbsp;polovici máje, komtesa Hortensie že&nbsp;se&nbsp;těžce roznemohla. Dá-li jí&nbsp;Bůh zase zdraví, pak že&nbsp;by&nbsp;snad paní kněžna se&nbsp;podívala na&nbsp;panství, jisto však že&nbsp;to&nbsp;není. Paní Terezka, když list přišel, plakala, děti také plakaly. Vilím měl na&nbsp;dveřích jen několik čárek ještě k&nbsp;smazání, a&nbsp;tu najednou bylo všecko těšení nadarmo. A&nbsp;ta dobrá, milá Hortensie aby měla umřít, to&nbsp;jim nešlo ani do&nbsp;hlavy; nezapomněly při žádném modlení obětovat otčenáš za&nbsp;její uzdravení. Ale což děti spokojily se&nbsp;zase, paní Terezka však, beztoho málomluvná, ještě méně mluvila, a&nbsp;kdykoliv babička do&nbsp;pokoje k&nbsp;ní přišla, viděla ji&nbsp;uplakanou. Posílala ji&nbsp;tedy raději na&nbsp;návštěvy, aby se&nbsp;vyrazila; ona byla babička vůbec ráda, když Terezka někam si&nbsp;vyšla, neboť viděla předobře, že&nbsp;se&nbsp;přece jen dceři v&nbsp;osamělém staveníčku mnohdy stýská a&nbsp;že by&nbsp;raději živa byla v&nbsp;hlučném světě, jemuž po&nbsp;mnohá léta byla uvykla. V&nbsp;manželství byla velmi šťastna, ale to&nbsp;zlé bylo při tom, že&nbsp;Jan největší část roku ve&nbsp;Vídni trávit musel a&nbsp;ona ve&nbsp;strachu a&nbsp;stesku bez něho žít musela. A&nbsp;nyní neměla vidět manžela, děti otce snad celý rok. „Pro život zas život,“ povídala si&nbsp;babička. S&nbsp;Janem chtěla přijeti Johanka, druhá dcera babiččina; chtěla se&nbsp;přijít na&nbsp;matku podívat, s&nbsp;ní se&nbsp;potěšit a&nbsp;také poradit, neboť se&nbsp;měla vdávat. Velice se&nbsp;již babička těšila, a&nbsp;nyní měla též po&nbsp;naději. Mimo to&nbsp;vše trápil ji&nbsp;Mílův odvod. Míla byl švarný, upřímný hoch, Kristla byla hodné děvče, babička je&nbsp;měla oba velmi ráda, byla by&nbsp;přála, aby se&nbsp;za&nbsp;sebe dostali. „Když se&nbsp;rovný k&nbsp;rovnému sejde, bývá shoda a&nbsp;pánbůh sám radost má&nbsp;z&nbsp;takového manželství!“ říkala. Avšak i&nbsp;té radosti hrozila těžká rána. Míla šel ráno s&nbsp;ostatními k&nbsp;odvodu. To&nbsp;všecko leželo babičce v&nbsp;hlavě, a&nbsp;proto byla smutná.</span></p>
        <p class="chunk" data-nb-ref-number="3" data-nb-words="629" data-nb-chars="3581"><span class="idea" data-nb-ref-number="3" id="idea3" data-nb-words="629" data-nb-chars="3581">„Babičko, jen se&nbsp;dívejte, Černá tu&nbsp;hrabe. Počkej, ty&nbsp;opice! Vššša!“ ozval se&nbsp;Barunčin hlas, a&nbsp;babička pozdvihnouc hlavu, viděla slepici letět ze&nbsp;zahrady a&nbsp;na záhonku vyhrabaný důl.&nbsp;– „To je&nbsp;kůže, jak si&nbsp;chytře přišla! Vezmi hrábě, Barunko, a&nbsp;oprav záhonek. Hleďme ji, a&nbsp;husy jsou tu&nbsp;také. Ono mne to&nbsp;volá, je&nbsp;čas, šlo by&nbsp;to&nbsp;na&nbsp;hřad, já&nbsp;se&nbsp;trochu zapomněla. Musím jim nasypat.“ To&nbsp;řkouc odložila babička vřetánko a&nbsp;šla si&nbsp;nakrmit drůbež. Barunka zůstala v&nbsp;zahrádce, srovnávala záhon. Za&nbsp;chvíli přišla Kristla. „Jste tu&nbsp;sama?“ ptala se, nahlídnouc přes plot.&nbsp;– „Jen pojď dále, babička přijde hned, šla sypat drůbeži,“ zvala Barunka.&nbsp;– „Kdepak je&nbsp;matka?“&nbsp;– „Šla do&nbsp;města navštívit kmotřinku; to&nbsp;víš, maminka pláče, poněvadž tatínek snad ani letos nepřijede, proto babička maminku raději posílá, kde by&nbsp;se&nbsp;trochu vyrazila. My&nbsp;se&nbsp;všecky tolik na&nbsp;tatínka těšily a&nbsp;na komtesu také, a&nbsp;všecko nám sklaplo. Chudák Hortensie!“ Po&nbsp;těch slovech Barunka, klečíc na&nbsp;jednom koleně na&nbsp;cestičce, opřela loket o&nbsp;druhé koleno, a&nbsp;položíc si&nbsp;hlavu do&nbsp;dlaní, zamyslila se. Kristla sedla pod bez, ruce sepjaté položila v&nbsp;klín, hlava jí&nbsp;sklesla na&nbsp;prsa. Byla všecka ztracena, oči od&nbsp;pláče opuchlé.&nbsp;– „To musí být zlá nemoc, ta&nbsp;hlavnice; jestli ona umře, ach bože! Kristlo, ty&nbsp;jsi neměla nikdy hlavnici?“ ptala se&nbsp;po&nbsp;chvilkovém pomlčení Barunka.&nbsp;– „Ne, já&nbsp;jsem jaktěživa nestonala; ale teď bude po&nbsp;mém zdraví veta,“ smutně odpověděla Kristla. Tu&nbsp;se&nbsp;teprv Barunka dobře na&nbsp;ni&nbsp;podívala, a&nbsp;vidouc změněnou její tvář, vyskočila, popošla k&nbsp;ní ptajíc se: „Co je&nbsp;ti? Což je&nbsp;Míla odveden?“ Kristla místo odpovědi pustila se&nbsp;do&nbsp;štkaní. Vtom přišla babička nazpět. „Už se&nbsp;vrátili?“ ptala se&nbsp;rychle.&nbsp;– „Nevrátili ještě,“ zakroutila Kristla hlavou; „ale vždyť je&nbsp;darmo dělat si&nbsp;naděje. Lucka se&nbsp;prý zapřisáhla, že&nbsp;když ona Mílu nedostane, ani já&nbsp;ho&nbsp;dostat nemám. Co&nbsp;ona chce, to&nbsp;rychtář udělá, on&nbsp;je&nbsp;na&nbsp;ni&nbsp;tuze pyšný, a&nbsp;pan správce udělá zase mnoho kvůli rychtáři. Správcovic slečinka nemůže zapomenout, že&nbsp;byl milovník její od&nbsp;Míly pohaněn, přilívá též žluči, a&nbsp;je všeličeho ještě, milá babičko, co&nbsp;mi&nbsp;naději bere.“&nbsp;– „Ale vždyť pak tatík Mílův byl na&nbsp;kanceláři, a&nbsp;jak slyším, nesl s&nbsp;sebou hezkých pár zlatých; byla by&nbsp;tedy přece čáka.“&nbsp;– „Pravda, to&nbsp;jediná naše naděje, když ho&nbsp;vyslechli, že&nbsp;snad přece pomohou; ale stalo se&nbsp;již nejednou, že&nbsp;vyslechli a&nbsp;nepomohli; řekli zkrátka, že&nbsp;to&nbsp;nešlo, a&nbsp;člověk musel být spokojen.“&nbsp;– „Snad se&nbsp;to&nbsp;Mílovi nestane; a&nbsp;kdyby přece, myslila bych, aby otec jeho ty&nbsp;peníze, co&nbsp;obětuje na&nbsp;úplatky, když by&nbsp;se&nbsp;nepodařilo, sebral, tvůj tatík aby ostatní přidal a&nbsp;Mílu vyplatili dle práva; měli byste po&nbsp;starosti.“&nbsp;– „Kdyby nebylo kdyby, milá babičko. Zajedno jsou peníze, co&nbsp;starý Míla již nyní dal, tytam, zadruhé nemá můj tatík na&nbsp;hotovosti víc, než co&nbsp;potřebuje do&nbsp;živnosti, a&nbsp;byť měl i&nbsp;Jakuba dost rád a&nbsp;vzít si&nbsp;ho&nbsp;mi&nbsp;dokonce nebránil, přece by&nbsp;mu&nbsp;bylo milejší, aby mu&nbsp;zeť do&nbsp;živnosti přinesl, a&nbsp;ne odnesl. A&nbsp;konečně dejme tomu, že&nbsp;by&nbsp;je&nbsp;i&nbsp;chtěl sehnat, Míla je&nbsp;hrdé nátury, nechce ode mne čehož přijmout, nedopustil by, aby ho&nbsp;můj tatík vyplatil.“&nbsp;– „On si&nbsp;snad myslí: ‚Dostaneš-li velikého věna, bude ti, muži, poroučet žena,‘ a&nbsp;tomu se&nbsp;každý hrdý muž vyhýbá, milá holka; tu&nbsp;by&nbsp;mu&nbsp;ale povolnost k&nbsp;necti nesloužila. Ostatně nač mluvit o&nbsp;něčem, co&nbsp;snad udělat potřeba nebude, a&nbsp;kdyby byla, stěží se&nbsp;vykonat dá.“&nbsp;– „Chyba, veliká chyba, že&nbsp;se&nbsp;to&nbsp;stalo s&nbsp;tím Taliánem; já&nbsp;se&nbsp;tomu tenkráte smála, teď ale nad tím pláču,“ pravila Kristla. „Kdyby toho nebylo, byl by&nbsp;se&nbsp;dostal Míla do&nbsp;dvora, dvě léta byl by&nbsp;tam sloužil a&nbsp;zprostil se&nbsp;vojny. To&nbsp;mne nejvíc trápí, že&nbsp;já&nbsp;vlastně vinna jsem.“</span></p>
        <p class="chunk" data-nb-ref-number="4" data-nb-words="2047" data-nb-chars="11333"><span class="idea" data-nb-ref-number="4" id="idea4" data-nb-words="2047" data-nb-chars="11333">„Bláhová, proč bys vinila se, jako by&nbsp;tuhle ta&nbsp;sedmikráska za&nbsp;to&nbsp;mohla, když bychom obě, ji&nbsp;chtíce mít, o&nbsp;ni se&nbsp;pohádaly. Tož bych já&nbsp;se&nbsp;musela též vinit, že&nbsp;jsem přivedla mého nebožtíka do&nbsp;podobné nesnáze; byla to&nbsp;skoro podobná případnost jako u&nbsp;tebe. Milá brachu, cožpak člověk, když ho&nbsp;hněv, žehravost, láska aneb jakákoli vášeň uchvátí, má&nbsp;tolik kdy, aby se&nbsp;s&nbsp;rozumem radil? Tu&nbsp;chvíli kdyby po&nbsp;něm bylo, nebude dbát. A&nbsp;což je&nbsp;to&nbsp;všecko platno, i&nbsp;ten nejdokonalejší člověk podléhá slabostem.“&nbsp;– „Babičko, vy&nbsp;jste již loňský rok o&nbsp;svátku pana Proška řekla, že&nbsp;váš nebožtík podobného cos dokázal, zač utrpěl, a&nbsp;nyní jste se&nbsp;zmínila zase; já&nbsp;zapomněla jako na&nbsp;smrt tázat se&nbsp;vás od&nbsp;té&nbsp;doby, povězte mi&nbsp;to&nbsp;nyní. Ujde chvíle, přijdem na&nbsp;jiné myšlenky, a&nbsp;sedí se&nbsp;tu&nbsp;pod tím bezem až&nbsp;milo,“ prosila Kristla.&nbsp;– „Třebas,“ řekla babička; „ty Barunko, jdi a&nbsp;dej mi&nbsp;pozor po&nbsp;těch dětech, ať&nbsp;mi&nbsp;to&nbsp;nejde k&nbsp;vodě!“ Barunka odešla a&nbsp;babička začala: „Byla jsem děvčice vyrostlá již, když začala Marie Terezie s&nbsp;Prusem vojnu. O&nbsp;něco se&nbsp;nepohodli.<sup id="fnref:1"><a href="#fn:1" class="footnote-ref" role="doc-noteref">1</a></sup> Císař Josef s&nbsp;vojskem přitáhl k&nbsp;Jaroměři a&nbsp;Prus položil se&nbsp;u&nbsp;hranic. V&nbsp;celém okolí bylo vojsko rozloženo i&nbsp;po vesnicích. V&nbsp;naší živnosti měli jsme několik sprostých vojáků a&nbsp;jednoho důstojníka. Byl to&nbsp;člověk lehké mysli, z&nbsp;těch, jimž se&nbsp;zdá, že&nbsp;hned každé děvče do&nbsp;svých tenat vpletou jako pavouk muchu. Já&nbsp;ho&nbsp;zkrátka odbyla, ale on&nbsp;si&nbsp;z&nbsp;mých slov ničeho nedělal, střásl je&nbsp;ze&nbsp;sebe jako rosu. Když řeč nic neprospěla, zařídila jsem si&nbsp;všechny pochodky tak, abych se&nbsp;s&nbsp;ním nikdež potkat nemusela samotná. To&nbsp;víš, jak to&nbsp;je, že&nbsp;musí děvče kolikrát za&nbsp;den běžet tu&nbsp;na&nbsp;pole, tu&nbsp;na&nbsp;trávu, že&nbsp;odejdou domácí a&nbsp;nechají ji&nbsp;samotnou, zkrátka, že&nbsp;není zvyk ani potřeba, aby kdo děvčata hlídal, že&nbsp;se&nbsp;musí hlídat samy, a&nbsp;tu naskytne se&nbsp;příležitosti dost pro svůdného člověka k&nbsp;pronásledování. Ale Pánbůh mne chránil. Na&nbsp;trávu chodívala jsem časninko zrána, když ještě všecko spalo. Já&nbsp;od&nbsp;mladosti časně ráno vstávala, matka mi&nbsp;vždy říkala: ‚Kdo časně vstává, tomu pánbůh dává.‘ Měla pravdu, kdybych ani jiný užitek z&nbsp;toho byla neměla, tedy radost. Když jsem vešla zrána do&nbsp;sadu nebo do&nbsp;pole a&nbsp;viděla travičku pěkně zelenou, porosenou, srdce se&nbsp;mi&nbsp;na&nbsp;ni&nbsp;smálo. Každé kvítečko stálo jako panna, s&nbsp;pozdviženou hlavičkou, s&nbsp;vyspalýma očkama. Všude čpěla vůně, z&nbsp;každého lístečku, z&nbsp;každé travičky. Ptáčkové, chudinci malí, nade mnou se&nbsp;vznášeli, zpěvem Pánaboha chválíce; jinak všude svaté ticho. Když pak začalo slunce za&nbsp;horami vycházet, bývalo mi&nbsp;vždy, jak bych v&nbsp;kostele stála, zpívala jsem si&nbsp;a&nbsp;práce mi&nbsp;šla od&nbsp;ruky, jak by&nbsp;hrál. Jednou tedy zrána kosím, bylo to&nbsp;v&nbsp;sadu, tu&nbsp;slyším za&nbsp;sebou: ‚Pomáhej pánbůh, Madlenko!‘ Ohlídnu se, chci říci: ‚Dejž to&nbsp;pánbůh!‘ ale nemohla jsem leknutím promluvit, srp mi&nbsp;vypadl z&nbsp;ruky.“&nbsp;– „Byl to&nbsp;ten důstojník, ne?“ vskočila jí&nbsp;do&nbsp;řeči Kristla.&nbsp;– „Počkej jen, pomalu,“ pokračovala babička; „nebyl to&nbsp;důstojník, sice bych byla srp nepustila. To&nbsp;bylo radostné leknutí. Jiří stál přede mnou! Musím ti&nbsp;říci, že&nbsp;jsem ho&nbsp;tři léta neviděla. To&nbsp;víš, že&nbsp;byl Jiřík syn naší sousedky Novotné, té&nbsp;samé, co&nbsp;se&nbsp;mnou byla, když jsme s&nbsp;císařem Josefem mluvily?“&nbsp;– „Ano, to&nbsp;vím; také jste nám povídala, že&nbsp;místo kněze z&nbsp;něho se&nbsp;stal tkadlec.“&nbsp;– „No ano, to&nbsp;byl jeho strýc vinen; hochovi šlo učení, jak by&nbsp;hrál, kdykoliv tatík pro něho do&nbsp;Rychnova jel, vždy slyšel jen chválu o&nbsp;něm. V&nbsp;neděli, když byl doma na&nbsp;vakacích, čítal místo mého tatíka, který byl přece výborný čtenář, sousedům z&nbsp;bible, a&nbsp;tak mu&nbsp;to&nbsp;šlo, že&nbsp;jsme s&nbsp;radostí poslouchali; Novotná říkávala: ‚Jako bych toho hocha už&nbsp;viděla kázat.‘ My&nbsp;se&nbsp;všickni k&nbsp;němu chovali, jako by&nbsp;již vysvěcen byl, kde která co&nbsp;dobrého dělala, poslala mu, a&nbsp;jestli se&nbsp;omlouvala Novotná: ‚Ale bože, co&nbsp;my&nbsp;vám zase dáme,‘ říkaly: ‚Až bude Jiřík panem páterem, dá&nbsp;nám požehnání.‘ My&nbsp;spolu rostli, co&nbsp;jeden to&nbsp;druhý, ale když přišel o&nbsp;druhých, třetích vakacích, neměla jsem už&nbsp;k&nbsp;němu té&nbsp;smělosti, styděla jsem se&nbsp;ho, a&nbsp;když mnohdy za&nbsp;mnou přišel do&nbsp;sadu a&nbsp;mermomocí mi&nbsp;pomohl trávu nést, dělala jsem si&nbsp;z&nbsp;toho hřích, že&nbsp;mu&nbsp;v&nbsp;tom povoluju, opakovala jsem mu, že&nbsp;se&nbsp;to&nbsp;pro pana pátera nesluší, ale on&nbsp;se&nbsp;mi&nbsp;smál; to&nbsp;prý ještě kolik košů vody uteče, než on&nbsp;kázat bude! Bývá tak, že&nbsp;lidé míní, a&nbsp;pánbůh mění. Najednou, když byl na&nbsp;třetích vakacích, přišlo vzkázání z&nbsp;Kladska od&nbsp;strýce Jiříkova, aby tam k&nbsp;němu přišel. Byl ten strýc tkadlec, tkal krásné činované věci; tím si&nbsp;vydělal hezkých pár zlatých, a&nbsp;že neměl žádných dětí, vzpomněl si&nbsp;na&nbsp;Jiříka. Kmotra nechtěla ho&nbsp;poslat, ale tatík sám jí&nbsp;domlouval, aby ho&nbsp;nechala jít, že&nbsp;to&nbsp;může být k&nbsp;jeho štěstí a&nbsp;bratr otcův že&nbsp;má&nbsp;přece jakési právo k&nbsp;němu. Šel; kmotra a&nbsp;můj tatík ho&nbsp;provázeli, jdouce spolu do&nbsp;Vambeřic na&nbsp;pouť. Oni přišli zpátky, Jiřík tam zůstal. Stýskalo se&nbsp;po&nbsp;něm všem, mně ale a&nbsp;kmotře nejvíce, jenže ona o&nbsp;tom mluvila a&nbsp;já se&nbsp;nikomu nepochlubila. Strýc slíbil, že&nbsp;se&nbsp;bude o&nbsp;něho starat jako o&nbsp;svého. Kmotra myslila tedy, že&nbsp;chodí v&nbsp;Kladsku do&nbsp;škol; těšila se&nbsp;již, že&nbsp;dostane co&nbsp;nevidět první posvěcení, a&nbsp;medle Jiří za&nbsp;rok přišel domů se&nbsp;podívat co&nbsp;vyučený tkadlec! Kmotra plakala až&nbsp;hrůza, ale co&nbsp;dělat, Jiří ji&nbsp;prosil a&nbsp;přiznal se, že&nbsp;neměl pražádnou chuť na&nbsp;kněžství jít, ačkoliv by&nbsp;byl rád dále studýroval. Ale strýc že&nbsp;mu&nbsp;to&nbsp;vymluvil, že&nbsp;mu&nbsp;představil, jak dlouho by&nbsp;se&nbsp;musel nuzovat a&nbsp;potloukat po&nbsp;školách, po&nbsp;úřadech, nežli by&nbsp;došel kousku chleba, domlouval mu, aby se&nbsp;chopil řemesla, to&nbsp;že&nbsp;ho&nbsp;uživí záhy, řemeslo že&nbsp;je&nbsp;zlaté dno, a&nbsp;tím lepší pro něho, když i&nbsp;jinak je&nbsp;cvičen. Zkrátka, Jiří dal si&nbsp;říci, učil se&nbsp;tkalcovství, a&nbsp;že se&nbsp;všeho s&nbsp;celou chutí uchopil, prospíval i&nbsp;v&nbsp;řemesle. Strýc mu&nbsp;dal v&nbsp;roce za&nbsp;vyučenou; pak poslal ho&nbsp;do&nbsp;světa na&nbsp;zkušenou, a&nbsp;sice nejprve do&nbsp;města Berlína k&nbsp;svému známému, kde se&nbsp;měl ještě dotvrdit. Jiří ale stavil se&nbsp;dříve ještě v&nbsp;Čechách u&nbsp;nás. Tenkráte mi&nbsp;přinesl tuten růženec z&nbsp;Vambeřic.“ To&nbsp;řkouc vytáhla babička ze&nbsp;záňadří klokočový růženec, který nikdy neodložila, chvilku se&nbsp;na&nbsp;něj s&nbsp;pohnutím dívala, pak zas políbíc ho&nbsp;schovala a&nbsp;pokračovala dále: „Můj otec neměl Jiřímu za&nbsp;zlé, že&nbsp;se&nbsp;dal na&nbsp;řemeslo, domlouval Novotné, aby si&nbsp;z&nbsp;toho nic nedělala, že&nbsp;ji&nbsp;naděje zmehla. ‚Kdo ví, k&nbsp;čemu to&nbsp;dobré,‘ povídal; ‚nechte ho, jak si&nbsp;udělal, tak bude mít. Třebas cucky přepřádal, jen když svému dílu bude rozumět a&nbsp;zůstane poctivým, hodným člověkem, pak zaslouží takovou čest jako kterýkoli pán.‘ Jiří byl rád, že&nbsp;se&nbsp;kmotr na&nbsp;něho nehněval, neboť ho&nbsp;měl co&nbsp;vlastního otce. I&nbsp;Novotná si&nbsp;dala říci&nbsp;– jakpak by&nbsp;nedala, vždyť to&nbsp;bylo její dítě, které milovala, nemohla tedy chtít, aby se&nbsp;cítilo nešťastné ve&nbsp;svém stavu. Pobyl u&nbsp;nás Jiří několik dní, pak odešel do&nbsp;světa a&nbsp;tři léta jsme ho&nbsp;neviděli a&nbsp;hrubě ani o&nbsp;něm neslyšeli, až&nbsp;se&nbsp;to&nbsp;ráno přede mnou vyskytl. Můžeš si&nbsp;myslit, jakou radost jsem měla. Hned jsem ho&nbsp;poznala, ačkoliv se&nbsp;velice změnil; vysoký byl neobyčejně, přitom tak pěkně urostlý, že&nbsp;by&nbsp;těžko bylo rovně mu&nbsp;pohledat. Sehnul se&nbsp;ke&nbsp;mně, vzal za&nbsp;ruku a&nbsp;povídá, proč jsem se&nbsp;ho&nbsp;tak lekla. ‚Jak se&nbsp;neleknout,‘ řku, ‚vždyť jsi se&nbsp;tu&nbsp;octnul, jak bys z&nbsp;oblak spadl. Odkud jsi přišel a&nbsp;kdy?‘ – ‚Jdu přímo z&nbsp;Kladska, strýc se&nbsp;bojí, poněvadž všude tam verbujou, aby mne někde nesebrali verbíři; poslal mne, sotva jsem se&nbsp;ze&nbsp;zkušené vrátil, do&nbsp;Čech a&nbsp;myslí, zde že&nbsp;se&nbsp;snáze skryju. Protloukl jsem se&nbsp;šťastně přes hory, a&nbsp;tu jsem.‘&nbsp;– ‚Ale propánaboha,‘ povídám mu, ‚jen aby tě&nbsp;tu&nbsp;nesebrali; co&nbsp;říkala máma?‘&nbsp;– ‚Já ji&nbsp;ještě neviděl. Ve&nbsp;dvě hodiny z&nbsp;půlnoci jsem dorazil na&nbsp;místo. Nechtěl jsem mámu budit. Lehneš si&nbsp;na&nbsp;trávu pod Madlenino okno, ona je&nbsp;raná, počkáš, až&nbsp;vstane, pak půjdeš, myslil jsem a&nbsp;lehl jsem si&nbsp;na&nbsp;zelenou peřinu. Opravdu o&nbsp;tobě se&nbsp;darmo neříká ve&nbsp;vsi: Než skřivan zpívat začne, Madlena nese trávu domů. Sotva svítá, a&nbsp;ty už&nbsp;kosíš. Já&nbsp;tě&nbsp;viděl u&nbsp;studně mýt, česat se, a&nbsp;sotva se&nbsp;jsem zdržet se&nbsp;mohl, abych k&nbsp;tobě nepřiskočil; když jsi se&nbsp;ale modlila, nechtěl jsem tě&nbsp;vytrhovat. Ale teď mi&nbsp;pověz, jestli mne máš ještě ráda?‘ Takovou řeč vedl; jak jsem měla jinak říci, nežli že&nbsp;mám, vždyť pak jsme se&nbsp;měli rádi od&nbsp;mladosti a&nbsp;jaktěživa mi&nbsp;na&nbsp;jiného myšlenka nepřišla. Trochu jsme povídali, pak vklouzl Jiří do&nbsp;chalupy k&nbsp;mámě, já&nbsp;zase šla povědít tátovi, že&nbsp;přišel. Tatík byl moudrý člověk, jemu se&nbsp;nelíbilo, že&nbsp;Jiří přišel v&nbsp;takovou nebezpečnou dobu. ‚Nevím,‘ povídal, ‚jestli zde ujde bílému kabátu; co&nbsp;možného bude, uděláme, abychom ho&nbsp;uklidili; jen žádnému neříkejte, že&nbsp;je&nbsp;tu.‘ Novotná, ačkoliv měla velikou radost, měla přitom přece hrozný strach, neboť byl Jiří k&nbsp;rekrutýrce vypsán a&nbsp;jen tím ušel, že&nbsp;nevěděl nikdo, kde je. Tři dni seděl ukrytý na&nbsp;hůře v&nbsp;seně. Přes den byla u&nbsp;něho máma, navečer vklouzla jsem i&nbsp;já k&nbsp;němu a&nbsp;vespolek jsme si&nbsp;potom o&nbsp;všeličem povídali. Měla jsem takový strach o&nbsp;něho, že&nbsp;jsem chodila celé dni jako zmámená ovce a&nbsp;zapomněla důstojníku se&nbsp;vyhýbat, takže jsem mu&nbsp;několikrát přišla do&nbsp;rány. On, mysle snad, že&nbsp;se&nbsp;chci dobřit, začal hned zpívat starou notou; nechala jsem ho&nbsp;mluvit, ani jsem mu&nbsp;nepřišla tak zhruba jako kdy jindy, protože jsem se&nbsp;bála o&nbsp;Jiříka. Jak povídám, Jiří byl ukryt; mimo mne, jeho mámu a&nbsp;mé rodiče nevěděl nikdo o&nbsp;něm; třetí večer jdu z&nbsp;chalupy, trochu jsem se&nbsp;u&nbsp;Jiříka déle zdržela, bylo už&nbsp;ticho všude a&nbsp;hodně tma, tu&nbsp;mi&nbsp;vběhne do&nbsp;cesty důstojník. Vyčíhal mne, že&nbsp;chodím večer ke&nbsp;kmotře, a&nbsp;tu si&nbsp;u&nbsp;sadu na&nbsp;mne počkal. Co&nbsp;dělat? Mohla jsem jen křiknout, ale Jiří na&nbsp;hůře každé hlasité slovo byl by&nbsp;zaslechl a&nbsp;svolat ho&nbsp;jsem se&nbsp;bála. Spolehla jsem se&nbsp;na&nbsp;svoji sílu, a&nbsp;když si&nbsp;nedal důstojník říci po&nbsp;dobrém, pustili jsme se&nbsp;spolu na&nbsp;pěst. Nesměj se, holka, nesměj, nekoukej na&nbsp;mne, jaká nyní jsem; bylať jsem ovšem nevelká, ale sporá, ruce moje, zvyklé na&nbsp;těžkou práci, byly tvrdé. Byla bych mu&nbsp;dobře odolala, kdyby byl ve&nbsp;vzteku nezačínal na&nbsp;mne lát a&nbsp;hřešit. Tím se&nbsp;prozradil, a&nbsp;najednou jako hromová rána octl se&nbsp;mezi námi Jiří, popadnuv ho&nbsp;za&nbsp;chřtán. Slyšel hřešení, vykoukl z&nbsp;vikýře, v&nbsp;polotmě mne poznal a&nbsp;také hned vikýřem dolů skočil, div to&nbsp;věru, že&nbsp;hlavu nesrazil. Ale což on&nbsp;pomyslil nač, nedbal, kdyby pod ním i&nbsp;hranice byla hořela.&nbsp;– ‚Je to&nbsp;způsob, s&nbsp;poctivým děvčetem se&nbsp;tu&nbsp;v&nbsp;noci prát, pane?‘ křičel Jiří. Já&nbsp;ho&nbsp;chlácholila, prosila, aby pomyslil, v&nbsp;čem je, ale on&nbsp;držel pána jako v&nbsp;kleštích, zlostí se&nbsp;třesa. Přece si&nbsp;ale dal říci. ‚V&nbsp;jiné chvíli a&nbsp;na jiném místě bychom si&nbsp;něco jiného pověděli, ale není zde k&nbsp;tomu čas, tedy slyšte a&nbsp;pamatujte. To&nbsp;děvče je&nbsp;mojí nevěstou; nebude-li mít budoucně před vámi pokoj, promluvíme spolu jinak. Nyní jděte!‘ Poté přehodil pána přes vrátka jako hniličku; mne pak vzal okolo krku a&nbsp;povídá: ‚Madlenko, pamatuj na&nbsp;mne, pozdravuj mámu a&nbsp;buďte tu&nbsp;zdrávi, musím tu&nbsp;chvíli pryč, sice mne chytí. Nebojte se&nbsp;o&nbsp;mne, já&nbsp;znám každou stezku a&nbsp;jistě se&nbsp;protluču do&nbsp;Kladska, kde se&nbsp;přece nějak ukryju. Prosím tě, přijď do&nbsp;Vambeřic na&nbsp;pouť, tam se&nbsp;shledáme!‘ Než jsem se&nbsp;vzpamatovat mohla, byl tentam. Já&nbsp;běžím hned k&nbsp;Novotné povědít, co&nbsp;se&nbsp;stalo; jdeme k&nbsp;našim, všichni jsme byli jako beze smyslu. Každého šumotu jsme se&nbsp;lekali. Důstojník rozeslal vojáky na&nbsp;všecky cesty, nepoznaje Jiřího myslil, že&nbsp;je&nbsp;přespolní a&nbsp;že ho&nbsp;někde natrefí, ten ale jim šťastně uklouzl. Vyhýbala jsem se&nbsp;pánovi, jak jsem jen mohla, on&nbsp;ale nemoha se&nbsp;jinak pomstít, ostouzel mne po&nbsp;vsi, jako bych špatné děvče byla. Znali mne všichni, nepodařilo se&nbsp;mu. Naštěstí přišel rozkaz, aby se&nbsp;vojsko hnulo zpět, Prus vtrhl přes hranice. Ono z&nbsp;celé té&nbsp;vojny nic nebylo, sedláci říkali jí&nbsp;‚koláčová‘, protože prý vojáci, když snědli po&nbsp;vesnicích koláče, domů se&nbsp;vrátili.“</span></p>
        <p class="chunk" data-nb-ref-number="5" data-nb-words="584" data-nb-chars="3204"><span class="idea" data-nb-ref-number="5" id="idea5" data-nb-words="584" data-nb-chars="3204">„A&nbsp;jak se&nbsp;dělo s&nbsp;Jiřím?“ ptala se&nbsp;Kristla s&nbsp;napnutostí poslouchajíc.&nbsp;– „Nevěděli jsme o&nbsp;něm ničehož až&nbsp;do&nbsp;jara, poněvadž s&nbsp;těmi nepokoji nikdo nepřecházel. Byli jsme jako na&nbsp;trní. Přišlo jaro&nbsp;– a&nbsp;ještě nic; vydala jsem se&nbsp;na&nbsp;pouť, jak jsem byla Jiříkovi slíbila. Šlo více známých a&nbsp;naši mne jim dali na&nbsp;starost. Vůdce náš byl kolikráte v&nbsp;Kladsku a&nbsp;tatík mu&nbsp;nařídil, aby mne tam dovedl, on&nbsp;tam znal každý kout. ‚Stavíme se&nbsp;u&nbsp;paní Lidušky, abychom se&nbsp;trochu spořádali,‘ řekl vůdce, když jsme přišli do&nbsp;města. Vešli jsme do&nbsp;malé hospody na&nbsp;předměstí. K&nbsp;paní Lidušce zacházeli všickni, kteří z&nbsp;Čech přišli; ona byla z&nbsp;naší krajiny. Tenkráte se&nbsp;ještě v&nbsp;Kladsku mluvilo všude česky, než to&nbsp;bývá tak, že&nbsp;se&nbsp;lidé rodilí z&nbsp;jedné krajiny rádi hledají. Paní Liduška nás s&nbsp;velikou radostí přivítala, museli jsme do&nbsp;její sedničky. ‚Jen se&nbsp;posaďte, já&nbsp;tu&nbsp;jsem hned, jen trochu vinné polívky vám přinesu,‘ pravila ochotně a&nbsp;ztratila se&nbsp;ze&nbsp;dveří. Já&nbsp;měla srdce jako v&nbsp;kleštích, byla to&nbsp;radost, že&nbsp;se&nbsp;s&nbsp;Jiřím shledám, i&nbsp;strach, že&nbsp;se&nbsp;mu&nbsp;snad cos přihodilo zatím, co&nbsp;jsme o&nbsp;něm neslyšeli. Tu&nbsp;najednou zaslechnu venku známý hlas pozdravovat paní Lidušku a&nbsp;ji zase volat: ‚Jen dále, pane Jiříku, jsou tam poutníci z&nbsp;Čech!‘ Dveře se&nbsp;rychle otevřely a&nbsp;v&nbsp;nich se&nbsp;ukázal Jiří, avšak zhlídnouc ho, zůstala jsem jako hromem omráčená. Byl ve&nbsp;vojenském šatu. Mně se&nbsp;dělaly mžitky! Jiří mně podal ruku, vzal do&nbsp;náručí a&nbsp;skoro s&nbsp;pláčem povídal. ‚Vidíš, Madlenko, já&nbsp;jsem nešťastný člověk; sotvaže jsem uchopil se&nbsp;řemesla a&nbsp;střásl ze&nbsp;sebe, co&nbsp;se&nbsp;mi&nbsp;nelíbilo, již mám zase nové jho na&nbsp;krku. Z&nbsp;deště jsem utekl a&nbsp;dostal se&nbsp;pod okap. Kdybych v&nbsp;Čechách byl, alespoň bych sloužil svému císaři pánu, a&nbsp;zde sloužit musím cizímu.‘&nbsp;– ‚Proboha tě&nbsp;prosím, cos to&nbsp;dovedl, že&nbsp;tě&nbsp;vzali?‘ povídám mu.&nbsp;– ‚Inu milá, mladost nerozum. Nevěřil jsem zkušenému strejci, když jsem od&nbsp;vás utekl, všude se&nbsp;mi&nbsp;stýskalo, všecko bylo mi&nbsp;proti mysli. Šel jsem jednou v&nbsp;neděli s&nbsp;několika kamarády do&nbsp;hospody, nedbaje na&nbsp;žádné domluvy. Pili jsme, až&nbsp;jsme se&nbsp;opili, tu&nbsp;přijdou do&nbsp;hospody verbíři.‘&nbsp;– ‚Ti lotři,‘ vskočila mu&nbsp;do&nbsp;řeči paní Liduška, která právě polívku přinesla; ‚kdyby pan Jiřík byl u&nbsp;mne býval, nebylo by&nbsp;se&nbsp;mu&nbsp;nic stalo; já&nbsp;ty&nbsp;jejich klamy mamy netrpím u&nbsp;mne; však pan strýc jinam nejde než k&nbsp;Lidušce. Inu, člověk má&nbsp;svědomí, ten mladý lid&nbsp;– inu co&nbsp;je&nbsp;dělat, když to&nbsp;nemá rozum. Už&nbsp;si&nbsp;z&nbsp;toho nic nedělejte, pane Jiříku, jste čistý hoch, náš král má&nbsp;rád velké vojáky, nenechá vás dlouho bez hůlky.‘&nbsp;– ‚Ať je&nbsp;to&nbsp;již jak chce,‘ začal Jiří, ‚co se&nbsp;stalo, stalo se. My&nbsp;nebyli svoji, verbíři nás obalamutili, a&nbsp;když jsem vystřízlivěl, byli jsme já&nbsp;a&nbsp;Lehotský, můj nejmilejší kamarád, vojáky. Myslil jsem, že&nbsp;si&nbsp;hlavu strhnu, ale co&nbsp;dělat. Strýc také naříkal dost; konečně přemýšlel, jak by&nbsp;se&nbsp;alespoň celá ta&nbsp;věc zlepšit dala, když ne&nbsp;napravit. Šel ke&nbsp;generálovi a&nbsp;to uprosil, že&nbsp;jsem zůstal zde, že&nbsp;se&nbsp;co&nbsp;nejdřív kaprálem stanu a&nbsp;– no, to&nbsp;si&nbsp;povíme ještě. Jen mi&nbsp;teď nedělej těžké srdce, jsem rád, že&nbsp;tě&nbsp;vidím.‘ Museli jsme se&nbsp;potěšit, jakkoli se&nbsp;dalo. Později dovedl mne Jiří k&nbsp;strýcovi, který nás rád viděl. Večer přišel také jeho kamarád Lehotský, hodný to&nbsp;člověk. Však si&nbsp;zůstali s&nbsp;Jiřím věrni až&nbsp;do&nbsp;smrti. Jsou už&nbsp;oba na&nbsp;věčnosti, a&nbsp;já tu&nbsp;ještě jsem.“</span></p>
        <p class="chunk" data-nb-ref-number="6" data-nb-words="803" data-nb-chars="4415"><span class="idea" data-nb-ref-number="6" id="idea6" data-nb-words="803" data-nb-chars="4415">„Vy jste se&nbsp;už&nbsp;domů nevrátila, babičko, viďte, dědeček si&nbsp;vás vzal?“ vytrhla Barunka, která se&nbsp;byla dávno již vrátila, babičku ze&nbsp;zamyšlení, do&nbsp;něhož padla při vzpomínce na&nbsp;ony blaženě strávené chvíle při tomto shledání.&nbsp;– „Inu ovšem, nechtěl jinak dát. Dovolení k&nbsp;ženění, to&nbsp;bylo to, co&nbsp;mu&nbsp;ještě strýc vymohl. Čekali jen, až&nbsp;přijdem na&nbsp;pouť. Jiří na&nbsp;noc odešel, já&nbsp;zůstala noclehem u&nbsp;strýce. Byl to&nbsp;dobrý staroušek, pánbůh mu&nbsp;dej nebe. Druhý den časně ráno Jiří přiběhl a&nbsp;dlouho se&nbsp;strýcem se&nbsp;o&nbsp;něco radili. Pak přišel ke&nbsp;mně a&nbsp;povídá: ‚Madlenko, řekni mi&nbsp;upřímně, na&nbsp;dobré svědomí, máš mne tak ráda, abys se&nbsp;mnou i&nbsp;zlé snášela, otce i&nbsp;matku opustila?‘ Já&nbsp;řku, že&nbsp;mám. ‚Když ano, tedy zůstaň zde a&nbsp;buď mojí ženou,‘ povídá a&nbsp;uchopí mne za&nbsp;hlavu a&nbsp;líbá. Nikdy mne nelíbal, není ten zvyk mezi námi, ale to&nbsp;samou radostí nevěděl chudák ani, co&nbsp;dělá. ‚Ale co&nbsp;řekne máma, co&nbsp;řeknou naši?‘ povídám a&nbsp;srdce se&nbsp;mi&nbsp;třáslo radostí a&nbsp;teskností.&nbsp;– ‚Co by&nbsp;říkali, vždyť nás mají rádi, vždyť nebudou chtít, abych se&nbsp;usoužil.‘&nbsp;– ‚Ale můj bože, Jiříku, přece nám musí dát rodiče požehnání.‘ Jiří neříkal na&nbsp;to&nbsp;nic, ale strýc přistoupil k&nbsp;nám, poslal Jiříka ven a&nbsp;povídá: ‚Madlenko, tys nábožná děvčice, líbíš se&nbsp;mi, vidím, že&nbsp;bude Jiří šťasten a&nbsp;že ne&nbsp;darmo po&nbsp;tobě si&nbsp;naříkal. Já&nbsp;bych mu&nbsp;bránil, kdyby to&nbsp;byl jiný člověk, ale on&nbsp;má&nbsp;svoji hlavu. Kdyby mne nebylo, byl by&nbsp;si&nbsp;zoufal, když ho&nbsp;odvedli, já&nbsp;trefil ho&nbsp;potěšit, a&nbsp;sice tím, že&nbsp;jsem mu&nbsp;vymohl dovolení k&nbsp;ženění. Nemohu zůstat ve&nbsp;lži. Do&nbsp;Čech nesmí; a&nbsp;kdybys ty&nbsp;zase domů šla, kdožví, zdali by&nbsp;tě&nbsp;vaši nepřemlouvali. Až&nbsp;budete svoji, pak pojedem spolu do&nbsp;Olešnice a&nbsp;rodiče ti&nbsp;požehnání neodeprou. Poutníkům dáme s&nbsp;sebou list. Pozejtří budete mít oddavky ve&nbsp;vojenské kapli, já&nbsp;budu zastávat místo vašich rodičů a&nbsp;beru si&nbsp;to&nbsp;zodpovídání na&nbsp;svědomí. Madlenko, podívej se&nbsp;na&nbsp;mne, mám hlavu jak sníh, myslíš, že&nbsp;bych něco udělal, z&nbsp;čeho bych nemohl před Bohem odpovídat?‘ Tak mi&nbsp;řekl strýc a&nbsp;slze mu&nbsp;tekly po&nbsp;tvářích. Svolila jsem ke&nbsp;všemu. Jiří div se&nbsp;nezbláznil radostí. Neměla jsem více šatstva, než co&nbsp;jsem měla na&nbsp;těle. Jiří mi&nbsp;hned koupil sukni, kabátek a&nbsp;granáty na&nbsp;krk k&nbsp;oddavkám, ostatní mi&nbsp;zaopatřil strýc. Jsou to&nbsp;ty&nbsp;samé granáty, co&nbsp;mám, mezulánka naháčové barvy a&nbsp;oblakové barvy kabátek. Poutníci odešli, strýc jim dal s&nbsp;sebou list, že&nbsp;tam několik dní zůstanu a&nbsp;s&nbsp;ním přijedu, více nepsal nic. ‚Lepší bude, když si&nbsp;to&nbsp;povíme,‘ mínil. Třetí den ráno jsme měli oddavky, vojenský kněz nás oddával. Paní Liduška byla starosvata, Lehotský byl mládkem, jeho sestra družice, strýc a&nbsp;ještě jeden měšťan svědky, ostatně tam nebyl nikdo. Paní Liduška nám vystrojila snídani, a&nbsp;tak jsme ten den v&nbsp;bázni boží a&nbsp;v&nbsp;radosti strávili, vzpomínajíce jen na&nbsp;naše domů. Paní Liduška škádlila Jiříka u&nbsp;stolu, ustavičně mu&nbsp;říkala: ‚Vy, vy, pane ženichu, ani vás nepoznávám, to&nbsp;není ten zamračený pan Jiřík; ale není divu, že&nbsp;vám tvář září!‘ Mluvilo se&nbsp;sem tam, jak to&nbsp;už&nbsp;bývá. Jiří chtěl hned, abych u&nbsp;něho zůstávala, strýc tomu ale nedopustil, až&nbsp;se&nbsp;prý vrátíme z&nbsp;Čech a&nbsp;z&nbsp;vambeřické pouti. Za&nbsp;několik dní jsme jeli do&nbsp;Olešnice, já&nbsp;a&nbsp;strýc. To&nbsp;divení, že&nbsp;jsem ženou, a&nbsp;matčin pláč, že&nbsp;je&nbsp;Jiří vojákem, nemohu vám popsat. Moje máma lomila rukama a&nbsp;ustavičně naříkala, že&nbsp;ji&nbsp;chci opustit, do&nbsp;ciziny jít za&nbsp;vojákem, až&nbsp;mi&nbsp;přitom vlasy vstávaly. Tatík ale vždy rozumný a&nbsp;moudrý rozhodl. ‚Teď konec,‘ prál; ‚jak si&nbsp;ustlali, tak budou i&nbsp;spát. Mají se&nbsp;rádi, ať&nbsp;spolu zkoušejí; ty, mámo, víš, žes pro mne opustila také otce i&nbsp;matku, a&nbsp;to je&nbsp;určení každého děvčete. Kdo za&nbsp;to, že&nbsp;Jiříka potrefila ta&nbsp;nehoda. Ostatně tam není služba dlouhá, až&nbsp;si&nbsp;tu&nbsp;robotu odbude, může přijít sem. A&nbsp;vy, kmotra, upokojte se, Jiřík je&nbsp;moudrý hoch a&nbsp;stýskat se&nbsp;mu&nbsp;nebude, o&nbsp;to se&nbsp;už&nbsp;postaral. Ty, Madlo, neplač, pánbůh ti&nbsp;dej štěstí, a&nbsp;s&nbsp;kým jsi šla k&nbsp;oltáři, s&nbsp;tím abys šla do&nbsp;hrobu.‘ Těmi slovy dal mi&nbsp;tatík požehnání a&nbsp;slze ho&nbsp;polily. Mámy také plakaly. Moje máma, jakživa o&nbsp;vše starostlivá, měla hlavu plnou. ‚To je&nbsp;rozum od&nbsp;tebe,‘ kárala mne, ‚nemá tam kouska peřin, ani nářadí, ani šat, a&nbsp;vdá se. Co&nbsp;jsem na&nbsp;své nohy vstala, jsem neviděla takový obrácený svět.‘ Dostala jsem pořádné vybytí, a&nbsp;když jsem měla všecko v&nbsp;pořádku, vrátila jsem se&nbsp;k&nbsp;Jiříkovi a&nbsp;neopustila ho&nbsp;až&nbsp;do&nbsp;smrti. Ta&nbsp;nešťastná vojna, kdyby té&nbsp;nebylo, mohl tu&nbsp;být ještě. Vidíš, že&nbsp;vím, milá holka, co&nbsp;je&nbsp;radost i&nbsp;co je&nbsp;žalost, že&nbsp;vím, co&nbsp;je&nbsp;mladost i&nbsp;nerozum,“ dokončila babička, položíc s&nbsp;mírným usmáním suchou ruku na&nbsp;Kristlino kulaté rámě.</span></p>
        <p class="chunk" data-nb-ref-number="7" data-nb-words="453" data-nb-chars="2463"><span class="idea" data-nb-ref-number="7" id="idea7" data-nb-words="453" data-nb-chars="2463">„Mnoho jste zkusila, babičko, ale byla jste přece šťastna, dostala jste to, co&nbsp;srdce žádalo. Kdybych věděla, že&nbsp;budu i&nbsp;já po&nbsp;všem trápení šťastna, ráda bych je&nbsp;snášela, a&nbsp;byť musela i&nbsp;na Mílu čtrnácte let čekat,“ pravila Kristla.&nbsp;– „Budoucnost má&nbsp;Bůh v&nbsp;rukou. Co&nbsp;bude, to&nbsp;bude, tomu se, holka, nevyhneš, a&nbsp;nejlíp, když se&nbsp;odevzdáš pevnou důvěrou do&nbsp;vůle boží!“&nbsp;– „Jakpak jinak; ale člověk se&nbsp;nemůže mnohdy vzpamatovat, a&nbsp;jestli mi&nbsp;Jakuba odvedou, budu naříkat. S&nbsp;ním odejde všecka radost, s&nbsp;ním moje jediná podpora ztracena.“&nbsp;– „Jak to&nbsp;mluvíš, Kristlo, nemáš-li otce?“&nbsp;– „Mám otce hodného, pánbůh mi&nbsp;ho&nbsp;zachovej, ale je&nbsp;přece již starý, broukavý. Již letos ustavičně chtěl, abych šla za&nbsp;muže, by&nbsp;ho&nbsp;měl kdo zastat; což budu dělat, až&nbsp;jestli Jakuba odvedou? A&nbsp;já si&nbsp;přece jiného nevezmu, a&nbsp;kdyby se&nbsp;všickni na&nbsp;hlavu postavili, pracovat budu do&nbsp;úpadu, aby neměl tatík co&nbsp;broukat, a&nbsp;když to&nbsp;nepůjde&nbsp;– nepůjde, vdávat se&nbsp;nebudu. Ach babičko, vy&nbsp;ani nevěříte, jaké já&nbsp;mám trápení v&nbsp;té hospodě! Nemysletež na&nbsp;práci, bože zachraň, z&nbsp;té já&nbsp;si&nbsp;málo dělám, ale to, co&nbsp;musím mnohdy přeslechnout, to&nbsp;mne mrzí.“&nbsp;– „A&nbsp;od toho si&nbsp;nemůžeš pomoci?“&nbsp;– „Prosím vás, jak? Kolikrát jsem řekla otcovi: ‚Vidíte, tatíku, tak a&nbsp;tak to&nbsp;je, netrpte takových hostů,‘ ale on&nbsp;nerad komu co&nbsp;řekne, nerad by&nbsp;si&nbsp;hosty zradil, a&nbsp;tu mně vždy říká: ‚Prosím tě, holka, řekni co&nbsp;chceš, jen nebuď hrubá, ať&nbsp;se&nbsp;hosté nezradí, víš, že&nbsp;je&nbsp;to&nbsp;naše živnost.‘ Nemám být hrubá a&nbsp;nevlídná; jsem-li přívětivá, stanu se&nbsp;v&nbsp;lecjaké hubě ohryzkem; veselá, zpěvavá, jak jsem vždy byla, sotva budu, co&nbsp;si&nbsp;tedy počnu? Kdyby to&nbsp;byli jen nějací darmotlachové, já&nbsp;bych je&nbsp;brzy sklidila, to&nbsp;jsou hořcí hosté, těch mám plný žaludek. Já&nbsp;se&nbsp;vám to&nbsp;stydím říci, jak mne kozel pronásleduje, a&nbsp;jako by&nbsp;mi&nbsp;to&nbsp;někdo šeptal, že&nbsp;on&nbsp;si&nbsp;dá&nbsp;záležet, aby dostal Mílu z&nbsp;krku, protože ví, že&nbsp;to&nbsp;je&nbsp;můj obránce, že&nbsp;se&nbsp;bojí, aby se&nbsp;mu&nbsp;nestalo to&nbsp;co&nbsp;Taliánovi. Dělá, jak by&nbsp;chtěl rychtářovi udělat vděk, ba&nbsp;zase za&nbsp;dceru mstí se, vždy ale, filuta, myslí na&nbsp;sebe. Tatík se&nbsp;ho&nbsp;bojí a&nbsp;máma chudák, to&nbsp;víte, jako by&nbsp;již na&nbsp;světě nebyla, víc leží, než chodí, té&nbsp;nemohu s&nbsp;takovou věcí přijít. Kdybych vdaná byla, všecko by&nbsp;to&nbsp;bylo jinačí; když se&nbsp;mi&nbsp;někdo nelíbil, řekla jsem jen Mílovi, a&nbsp;jestli ho&nbsp;nemohl vystrnadit, pozoroval ho, že&nbsp;se&nbsp;netroufal ten člověk hrubě na&nbsp;mne kouknout. Ach babičko, kdybych já&nbsp;vám to&nbsp;mohla vypovědít, jak on&nbsp;mne má&nbsp;rád a&nbsp;já jeho, ale to&nbsp;se&nbsp;nedá,“ a&nbsp;děvče podeprouc lokte o&nbsp;kolena, vložilo tvář do&nbsp;dlaní a&nbsp;zamlčelo se.</span></p>
        <p class="chunk" data-nb-ref-number="8" data-nb-words="86" data-nb-chars="539"><span class="idea" data-nb-ref-number="8" id="idea8" data-nb-words="86" data-nb-chars="539">V&nbsp;tom samém okamžení vstoupil tiše, nepozorován Míla do&nbsp;zahrádky. Jeho krásná tvář byla bolestí rozryta, jasné oči zkaleny; tmavokaštanové kučery, okolo čela se&nbsp;točící, byly ustřihány, místo furiantské vydrovky měl na&nbsp;hlavě vojenskou čepici, na&nbsp;ní&nbsp;struček jedličí. Barunka se&nbsp;Míly lekla, babičce sklesly ruce do&nbsp;klínu, tvář jí&nbsp;zbledla a&nbsp;tiše zašeptala: „Potěš tě&nbsp;Pánbůh, hochu!“ Když ale Kristla hlavu pozdvihla a&nbsp;Míla ruku jí&nbsp;podávaje skoro bezzvučným hlasem řekl: „Jsem voják, za&nbsp;tři dni musím do&nbsp;Hradce!“, padla mu&nbsp;bez smyslu do&nbsp;náručí.</span></p>
        <section class="footnotes" role="doc-endnotes">
          <hr>
          <ol>
            <li id="fn:1" role="doc-endnote" class="chunk" data-nb-ref-number="9" data-nb-words="6" data-nb-chars="33"><span class="idea" data-nb-ref-number="9" id="idea9" data-nb-words="6" data-nb-chars="33"><p>Spor o&nbsp;dědictví bavorské 1777. <a href="#fnref:1" class="footnote-backref" role="doc-backlink">↩︎</a></p></span></li>
          </ol>
        </section>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./babicka_023.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-6Ij0tosSybWYv2P+o4NZvbwDVKI1xUFhRaHNX6THTuo="></script>
  </body>
</html>